1. janvāris
Modrība
“Mēs saglabājam to, kas mums ir, tikai esot modri...”
Bāzes teksts, 62. lpp.
Kā tad mēs saglabājam modrību savā atveseļošanās ceļā? Pirmkārt, saprotot to, ka mums ir
neizārstējama slimība. Neatkarīgi no tā, cik ilgi esam bijuši tīri, neatkarīgi no tā, kā uzlabojusies mūsu
dzīve, un neatkarīgi no mūsu garīgās izaugsmes līmeņa, mēs joprojām esam atkarīgie. Mūsu slimība
pacietīgi gaida savu iespēju izpausties, ja vien mēs tādu tai dodam.
Modrības saglabāšana ir ikdienas darbs. Mēs cenšamies būt pastāvīgi modri un gatavi rīkoties, ja
rodas nepatikšanas. Mums nav jādzīvo nepamatotās bailēs, ka kaut kas briesmīgs notiks, ja uz brīdi
zaudēsim modrību – mēs vienkārši veicam piesardzības pasākumus. Ikdienas lūgšana, regulāra
sapulču apmeklēšana un izvēle pielietot garīgos principus ir vienkāršas darbības, lai uzturētu
modrību. Mēs veicam personīgo inventarizāciju, kad vien tas ir nepieciešams, un dalāmies ar citiem
savā pieredzē, kad mums to lūdz. Mēs rūpējamies par savu atveseļošanos, saglabājot modrību.
Mēs katru dienu nedodam vaļu savai atkarībai, ja vien esam modri. Katru dienu mēs ievērojam
atveseļošanās principus un katru vakaru pateicamies mūsu Augstākajam Spēkam par vēl vienu tīru
dienu.
Tikai šodien: Es saglabāšu modrību, darot visu nepieciešamo, lai rūpētos par savu atveseļošanos.
2. janvāris
Nomierinies un parunā ar Dievu!
“Dažreiz, lūdzoties, notiek kas būtisks: mēs atrodam veidus, līdzekļus un enerģiju veikt uzdevumus,
kas ir sarežģītāki par mūsu spējām tos izpildīt.”
Bāzes teksts, 48. lpp.
Tikt galā ar nelielām dzīves problēmām un nepatikšanām dažkārt ir visgrūtākais, kas mums
atveseļojoties jāiemācās. Ikdienā mēs saskaramies ar dažādām neērtībām. Sākot ar bērnu kurpju
mezglu atsiešanu un beidzot ar stāvēšanu lielveikala rindā, mūsu ikdienā gadās nelielas grūtības, ar
kurām mums kaut kā ir jātiek galā. Ja neesam piesardzīgi, reizēm varam pamanīt, ka risinām katru
problēmu, “kāpjot pāri citiem cilvēkiem”, vai griežam zobus, vienlaikus lasot sev lekciju par to, kā
mums ar to pareizāk tikt galā. Iespējams, ka šis ir mazliet pārspīlēts piemērs, taču pat ja mēs
nerīkojamies tik ekstrēmi, vienmēr pastāv iespēja rīkoties prātīgāk.
Katru reizi, kad dzīve liek šķēršļus mūsu ikdienas plāniem, mēs vienkārši varam dziļi ieelpot un
parunāties ar Dievu, kā mēs Viņu saprotam.
Zinot, ka no šī Spēka varam gūt pacietību, iecietību un visu, kas mums ir nepieciešams, mēs labāk
tiekam galā ar ikdienas problēmām un biežāk smaidām.
Tikai šodien: Es nomierināšos un parunāšu ar Dievu, kā es Viņu saprotu, ikreiz, kad būšu
neapmierināts.
3. janvāris
Mūsu galvenā nepieciešamība
“Galu galā mēs pārskatām savus uzskatus un pārliecību, līdz saprotam, ka mūsu lielākā
nepieciešamība ir izprast Dieva gribu attiecībā uz mums un saņemt spēku to izpildīt.”
Bāzes teksts, 50. lpp.
Kad pirmo reizi ieradāmies NA, mums bija visdažādākās idejas par to, kas mums ir vajadzīgs. Daži
darīja visu, lai iegūtu materiālo labklājību. Mēs domājām, ka atveseļošanās ir līdzvērtīga ārējiem
panākumiem. Taču atveseļošanās un materiālie panākumi nav viens un tas pats. Šodien mēs
uzskatām, ka mūsu galvenā nepieciešamība ir pēc garīgas vadības un spēka.
Vislielākais kaitējums, ko mums nodarīja atkarība, bija kaitējums mūsu garīgumam. Mūsu galveno
motivāciju noteica mūsu slimība – dabūt, lietot un atrast veidus un līdzekļus, kā dabūt vēl. Mūsu
dzīvei, kuru bija paverdzinājusi nepārvarama vajadzība pēc narkotikām, trūka mērķa un saiknes. Mēs
bijām garīgi bankrotējuši.
Agrāk vai vēlāk mēs saprotam, ka mūsu galvenā nepieciešamība atveseļojoties ir “zināšanas par
Dieva gribu attiecībā uz mums un spēks to izpildīt”. Tajā mēs atrodam virziena un mērķa izjūtu, kuru
atkarība no mums bija paslēpusi. Mūsu Dieva gribā mēs atrodam brīvību no patvaļas. Mūs vairs
nevada tikai mūsu pašu vajadzības, mēs varam brīvi un līdzvērtīgi sadzīvot ar citiem cilvēkiem.
Nav nekā nosodāma ārējā labklājībā, taču bez garīgās saiknes, ko piedāvā NA programma, mūsu
galvenā nepieciešamība atveseļošanās procesā paliek nepiepildīta, neatkarīgi no tā, cik “veiksmīgi”
mēs esam.
Tikai šodien: Es centīšos rast piepildījumu savai galvenajai nepieciešamībai: saiknei ar Dievu, kā es
Viņu saprotu.
4. janvāris
Sadraudzības mīlestība
“Šodien, būdami Sadraudzības gādībā, mēs beidzot varam ieskatīties otram cilvēkam acīs un būt
pateicīgi par to, kas mēs esam.”
Bāzes teksts, lpp. 95. lpp
Kad mēs lietojām, tikai daži no mums varēja skatīties acīs citiem cilvēkiem – mums bija kauns par to,
kas mēs esam. Mūsu apziņā nebija vietas kaut kam krietnam vai veselīgam, un mēs to zinājām. Mūsu
laiks, nauda un enerģija netika tērēti, lai veidotu veselīgas attiecības, dalītos ar citiem cilvēkiem vai
censtos kalpot sabiedrībai. Mēs bijām ieslodzīti apsēstības un slimības diktētu rīcību virpulī, kas veda
tikai vienā virzienā – uz leju.
Atveseļojoties, mēs pārtraucām šo lejupslīdi. Bet kas bija tas, kas pārtrauca šo virzību uz leju un
atgrieza mūs atpakaļ plašajā un brīvajā pasaulē? To ir izdarījusi Sadraudzības mīlestība.
Atrodoties starp citiem atkarīgajiem, mēs zinājām, ka netiksim atraidīti. Citu atkarīgo piemērs mums
parādīja, kā pozitīvi iekļauties apkārtējā dzīvē. Brīžos, kad mēs nebijām pārliecināti, pa kuru ceļu iet,
kad paklupām, kad mums bija jālabo pieļautās kļūdas, mēs zinājām, ka mūsu biedri mūs atbalstīs.
Pamazām mēs sajutām brīvību. Mēs vairs neesam ieslodzīti savā slimībā – mēs varam brīvi augt un
dalīties savā pieredzē ar citiem, un, kad mums ir nepieciešams atbalsts, lai spertu nākamo soli, mums
ir vieta, kur to iegūt. Drošība, ko esam atraduši Sadraudzības mīlestībā, ir padarījusi iespējamu mūsu
jauno dzīvi.
Tikai šodien: Es droši varu skatīties acīs cilvēkiem. Es esmu pateicīgs par mīlestību un atbalstu, kas
ļāva to panākt.
5. janvāris
Atveseļošanās mājās
“Mēs varam gūt jauna veida prieku savās ģimenēs un būt tām pienesums, nevis apkaunojums vai
nasta.”
Bāzes teksts, 107. lpp
Mums lieliski veicas atveseļošanās jomā, vai ne? Mēs katru dienu dodamies uz sapulci, katru vakaru
pavadām kopā ar Sadraudzības draugiem un katru nedēļas nogali dodamies uz kādu no kalpošanas
komitejām. Bet, ja mēs aizmirstam par saviem mājas pienākumiem, mums patiesībā nemaz tik lieliski
neveicas.
Mēs gaidām sapratni no mūsu ģimenēm. Galu galā mēs vairs nelietojam narkotikas. Kāpēc viņi
neredz mūsu progresu? Vai viņi nesaprot, cik nozīmīgas ir mūsu sapulces, kalpošana un mūsu dalība
Sadraudzībā?
Mūsu ģimenes nenovērtēs pārmaiņas, ko NA ienes mūsu dzīvē, ja mēs tās viņiem neparādīsim. Kas ir
mainījies, ja mēs skrienam uz sapulci tāpat, kā mēs skrējām lietot narkotikas? Ja mēs turpinām
ignorēt savu partneru un bērnu vajadzības un vēlmes, ja mājās nepildām savus pienākumus, mēs
patiesībā “nepielietojam šos principus visā mūsu dzīvē”.
Mums ir jāattiecina programmas principi uz visu, ko darām. Ja vēlamies, lai garīgā dzīve būtu kas
vairāk nekā teorija, mums tā ir jāpielieto mājās. Kad mēs to darām, mūsu līdzcilvēki noteikti pamanīs
pārmaiņas un būs pateicīgi, ka esam atraduši NA.
Tikai šodien: Es neaizmirsīšu, ka ģimenes dzīve ir daļa no manas atveseļošanās.
6. janvāris
Kā tas strādā?
“Es kādreiz domāju, ka man ir atbildes uz visiem jautājumiem, bet šodien es priecājos, ka tā nav.”
Kāds ir visbiežāk lietotais teiciens atkarīgajam? “Es zinu!” Diemžēl daudzi no mums ierodas NA,
domājot, ka mums ir atbildes uz visiem jautājumiem. Mums ir daudz zināšanu par savu slimību, taču
pašas par sevi šīs zināšanas nekad nav palīdzējušas mums palikt tīriem.
Sadraudzības biedri ar ilgāku atveseļošanos laiku atzīs pirmie, ka, jo ilgāk viņi šeit atrodas, jo vairāk
viņiem ir jāiemācās. Taču viņi zina vienu lietu – sekojot šai vienkāršajai Divpadsmit Soļu programmai,
viņi ir spējuši saglabāt tīrību. Viņi vairs nejautā “kāpēc”; viņi jautā “kā”. Nebeidzamā prātuļošana par
slimības būtību nobāl to atkarīgo pieredzes priekšā, kuri ir atraduši veidu, kā palikt tīriem un dzīvot
tīri.
Tas nenozīmē, ka mēs neprasām “kāpēc”, kad tas ir nepieciešams. Mēs neesam nonākuši NA, lai
pārstātu domāt! Taču sākotnēji būtu labi pārformulēt mūsu jautājumus. Tā vietā, lai vaicātu “kāpēc”,
mēs jautājam “kā”. Kā man strādāt ar šo Soli? Cik bieži man jāapmeklē sapulces? Kā es varu palikt
tīrs?
Tikai šodien: Man nav atbildes uz visiem jautājumiem, bet es zinu, kur tās meklēt. Šodien es
pajautāšu citam atkarīgajam: “Kā tas strādā?”
7. janvāris
Atveseļošanās
“Anonīmie Narkomāni atkarīgajiem piedāvā atveseļošanās programmu, kura ir kas vairāk kā tikai
dzīve bez narkotikām. Šis dzīves veids ir ne tikai labāks par elli, kurā dzīvojām, tas ir labāks par
jebkuru dzīvi, kādu iepriekš esam pazinuši.”
Bāzes teksts 110. lpp
Tikai nedaudziem no mums interesē “atlabt” līdz stāvoklim, kāds mums bija pirms lietošanas
sākšanas. Daudzi no mums smagi cieta no fiziskas, seksuālas un emocionālas vardarbības. Lietot šķita
vienīgais iespējamais veids, kā sadzīvot ar šādas vardarbības sekām. Citi cieta mazāk izteiktos, taču
tikpat sāpīgos veidos, pirms atkarība pārņēma varu pār mums. Mums trūka virziena un mērķa. Mēs
bijām garīgi iztukšoti. Mēs jutāmies izolēti, nespēdami līdzjūtīgi izturēties pret citiem. Mums nebija
nekā, kas dzīvei piešķir jēgu un vērtību. Mēs lietojām narkotikas, veltīgi mēģinot aizpildīt šo tukšumu.
Lielākā daļa no mums negribētu “atlabt” līdz šādam stāvoklim.
Viennozīmīgi, ka atveseļošanās, ko mēs iegūstam NA, ir kaut kas cits – tā ir iespēja iegūt jaunu dzīvi.
Mums tiek doti instrumenti, lai sakārtotu mūsu dzīves. Mums tiek sniegts atbalsts, drosmīgi virzoties
pa jaunu dzīves ceļu, un mums tiek dāvāts apzināts kontakts ar Spēku, kas ir varenāks par mums. Tas
dod mums spēku un iekšējo virzienu, kura mums tik ļoti agrāk trūka.
Vai mēs atveseļojamies? Protams. Mēs iegūstam pilnīgi jaunu dzīvi, daudz labāku par to, par kuru
esam sapņojuši. Par to mēs esam pateicīgi.
Tikai šodien: Es esmu ieguvis to, kā man nekad agrāk nav bijis. Ko tādu, par ko nekad nebiju
iedrošinājies sapņot – atkarīgā, kurš atveseļojas, dzīvi. Pateicos Tev, Augstākais Spēks, vairāk nekā
var izteikt vārdos.
8. janvāris
Briedums
“Mūsu garīgais stāvoklis ir sekmīgas atveseļošanās, kas piedāvā neierobežotu izaugsmi, pamatā.”
Bāzes teksts 46. lpp.
Kad mūsu biedri svin savas atveseļošanās gadadienas, viņi bieži dalās, ka ir “pieauguši” NA. Un tad
mēs domājam, ko gan tas nozīmē? Mēs prātojam, vai paši esam pieauguši? Mēs paraugāmies uz
savu dzīvi un atrodam visas nobrieduša cilvēka pazīmes: norēķinu konts bankā, bērni, darbs un
ikdienas pienākumi. Tomēr iekšēji mēs reizēm jūtamies kā bērni. Dzīve mūs joprojām mulsina. Mēs
ne vienmēr zinām, kā pareizi rīkoties. Dažreiz domājam, vai mēs patiešām esam pieauguši cilvēki, vai
arī mēs esam bērni, kas kaut kādā veidā ir ievietoti pieaugušo ķermenī un kuriem ir uzticēti
pieaugušo pienākumi.
Briedumu nevar mērīt pēc fiziskā vecuma vai atbildības līmeņa. Mūsu labākais izaugsmes rādītājs ir
mūsu garīgais stāvoklis, kas ir mūsu atveseļošanās pamats. Ja mēs joprojām esam atkarīgi no
cilvēkiem, vietām un lietām, gluži kā bērns ir atkarīgs no vecākiem, mums patiešām vēl ir daudz kas
darāms. Taču, ja uzskatām, ka garīgums ir prioritāte, un tā uzturēšana ir mūsu vissvarīgākā atbildība,
tas liecina par briedumu. Uz šī pamata mūsu izaugsmes iespējas ir bezgalīgas.
Tikai šodien: Manu brieduma pakāpi raksturo tas, kā es uzņemos atbildību par sava garīgā stāvokļa
uzturēšanu. Šodien tā būs mana galvenā prioritāte.
9. janvāris
Atmaksāt mūsu sponsoram ar laipnību
“Mūsu pirmie mēģinājumi veidot attiecības ar citiem bieži sākas ar mūsu sponsoru.”
Bāzes teksts 59. lpp.
Mūsu sponsors var būt neizsmeļams atveseļošanās informācijas, gudrības un mīlošu vārdu avots.
Viņš ir tik daudz izdarījis mūsu labā. Sākot ar vēliem vakara telefona zvaniem, līdz stundām, kas
pavadītas, klausoties mūsu darbu ar Soļiem, viņš ir ticējis mums un ieguldījis savu laiku, lai to
pierādītu. Viņš saprotami un ar mīlestību parādīja, kā būt godīgiem. Viņa neizmērojamā līdzjūtība
mūsu dzīves grūtākajos brīžos ir devusi mums spēku turpināt mūsu atveseļošanās ceļu. Viņa palīdzība
ir mudinājusi mūs meklēt atbildes sevī, kā rezultātā esam kļuvuši par nobriedušiem, atbildīgiem un
pārliecinātiem cilvēkiem.
Lai arī mūsu sponsors ir dāsni devis, neko neprasot pretī, ir lietas, kuras mēs varam darīt, lai izrādītu
savu pateicību. Mēs izturamies pret sponsoru ar cieņu. Sponsors nav atkritumu tvertne, kas
paredzēta mūsu drazu savākšanai. Arī sponsoram mēdz gadīties grūti laiki tāpat kā mums, un dažreiz
viņam ir nepieciešams mūsu atbalsts. Viņš ir cilvēks, viņam ir jūtas, un viņš būs pateicīgs mums, ja
pret tām mēs izturēsimies ar cieņu. Iespējams, ka viņš vēlētos saņemt apsveikuma kartīti pa pastu vai
telefona zvanu ar mūsu mīlestības apliecinājumu.
Neatkarīgi no tā, ko mēs darām, lai atmaksātu mūsu sponsoram ar laipnību, tas palīdzēs mūsu
personīgajam atveseļošanās procesam, nemaz nerunājot par prieku, ko viņam sagādāsim.
Tikai šodien: Mans sponsors ir rūpējies par mani, kad es pats nevarēju par sevi parūpēties. Šodien es
izdarīšu kaut ko jauku savam sponsoram.
10. janvāris
Pateicība
“Es esmu ļoti pateicīgs, ka esmu nonācis pie ticības.”
IP Nr. 21. The Loner
Ticība Augstākajam Spēkam var mainīt visu, kad lietas neiet spīdoši! Kad atveseļošanās procesā viss
nenotiek, kā esam iecerējuši, mūsu sponsors var ieteikt mums sastādīt pateicības sarakstu. Kad to
darām, mums sarakstā ir jāiekļauj ticība Spēkam, kas ir varenāks par mums. Viena no lielākajām
dāvanām, ko mēs saņemam Divpadsmit Soļu programmā, ir mūsu ticība Dievam, kā mēs Viņu
saprotam.
Divpadsmit Soļi mūs pamazām ved uz garīgo atmodu. Gluži tāpat kā progresēja mūsu atkarība,
attīstās arī mūsu garīgā dzīve NA programmā. Soļi ir mūsu ceļš uz attiecībām ar Dievu, kā mēs Viņu
saprotam. Augstākais Spēks dod mums izturību, kad ceļš kļūst ērkšķains.
Vai esam pateicīgi par mūsu padziļinātajām attiecībām ar Augstāko Spēku? Vai mēs atceramies
pateikties Dievam par katru tīru dienu, neatkarīgi no tā, kas šajā dienā ir noticis? Vai mēs atceramies,
ka neatkarīgi no tā, cik labi vai slikti mums klājas, Dievs, kā mēs Viņu saprotam, vienmēr ir ar mums?
Mūsu atveseļošanās ir dāvana, kuru mēs dažreiz uztveram kā pašsaprotamu. Mēs varam būt pateicīgi
mūsu Augstākā Spēka rūpēm par katru mums dāvātu tīru dienu.
Tikai šodien: Es esmu pateicīgs par savām attiecībām ar Augstāko Spēku, kurš rūpējas par mani.
11. janvāris
Ticība
“Attīstot ticību ikdienā, mēs saprotam, ka Augstākais Spēks dod mums nepieciešamo vadību un
spēku.”
Bāzes teksts, 97. lpp.
Daži no mums uzsāk atveseļošanos, būdami ļoti nobijušies un nedroši. Mēs jūtamies vāji un vientuļi.
Mēs neesam pārliecināti, kurp dodamies, un nezinām, kur meklēt atbildes. Mums teica, ka, ja mēs
atradīsim ticību Spēkam, kas ir varenāks par mums, mēs iegūsim drošības sajūtu un vadību. Mēs ļoti
vēlamies šo drošības un vadības sajūtu. Taču ticība nerodas vienas dienas laikā. Ir nepieciešams laiks
un mums ir jāpieliek pūles, lai to iegūtu.
Mēs iestādam ticības sēklas, kad lūdzam palīdzību mūsu Augstākajam Spēkam, un, kad to saņemam,
mēs saprotam, no kurienes tā rodas. Ar ikdienas lūgšanām mēs rūpīgi audzējām šo trauslo ticības
stādu. Mūsu ticība aug, ja pieņemam dzīvi tādu, kāda tā ir, un tad kādu dienu mēs saprotam, ka
mūsu ticība ir kļuvusi par milzīgu kuplu koku. Tas neaptur dzīves vētras, taču mēs zinām, ka esam
droši tā patvērumā.
Tikai šodien: Es zinu, ka ticība Augstākajam Spēkam neapturēs visas dzīves vētras, taču tā dāvās man
dvēseles mieru. Es paļaušos uz savu ticību dzīves grūtajos laikos.
12. janvāris
Garīgā atmoda
“Sasnieguši garīgo atmodu šo Soļu izpildes rezultātā...”
Divpadsmitais Solis
“Kā es sapratīšu, ka esmu garīgi atmodies?” Daudziem no mums garīgā atmoda notiek pakāpeniski.
Iespējams, mūsu pirmā garīgā apziņa ir vienkārša pateicības sajūta par dzīvi, kas mums ir dota.
Varbūt kādu dienu mēs pēkšņi pamanīsim putnu dziesmas agri no rīta. Vienkārša zieda skaistums
mums var atgādināt, ka viss ko redzam sev apkārt, ir Augstākā Spēka radīts.
Bieži vien mūsu garīgā atmoda kļūst stiprāka ar laiku. Mēs varam tiekties pēc garīgās atmodas
izpratnes, vienkārši dzīvojot savu dzīvi. Mēs varam turpināt uzlabot savu apzināto kontaktu ar
Augstāko Spēku ar lūgšanu un meditāciju palīdzību. Mēs varam ieklausīties savā iekšējā balsī, lai gūtu
nepieciešamo vadību. Mēs varam iztaujāt citus atkarīgos par viņu pieredzi ar garīgumu. Mēs varam
vienkārši nesteigties un novērtēt pasauli, kurā dzīvojam.
Tikai šodien: Es domāšu par sevis pieredzēto garīgo atmodu. Es centīšos apzināties Dieva, kā es Viņu
saprotu, klātbūtni. Es atvēlēšu laiku, lai novērtētu Augstākā Spēka darba augļus.
13. janvāris
Padoties, lai uzvarētu
“Palīdzība atkarīgajiem ir iespējama tikai tad, kad spējam atzīt pilnīgu sakāvi.”
Bāzes teksts, 23. lpp.
Pilnīga sakāve ir interesanta koncepcija! Tas laikam nozīmē padošanos. Kapitulēt nozīmē padoties
bez iebildumiem. Pacelt rokas un pārtrauktu cīņu. Varbūt pacelt roku mūsu pirmajā sapulcē un atzīt,
ka esam atkarīgie.
Kā mēs zinām, ka esam spēruši Pirmo Soli, kas ļaus mums dzīvot bez narkotikām? Mēs zinām, jo
tiklīdz esam spēruši šo milzīgo soli, mums nekad vairs nebūs jālieto – tikai šodien. Tieši tā. Tas nav
viegli, taču tas ir ļoti vienkārši.
Mēs strādājam ar Pirmo Soli. Mēs atzīstam, ka esam atkarīgie. “Viena reize ir par daudz, bet
tūkstošiem nepietiekami.” Esam to pierādījuši sev neskaitāmas reizes. Mēs atzīstam, ka nespējam
kontrolēt lietošanu jebkādā veid. Ja nepieciešams, mēs to pasakām skaļi.
Katras jaunas dienas sākumā mēs veicam Pirmo Soli. Tikai vienai dienai. Šī atzīšana mūs atbrīvo no
nepieciešamības atkal atgriezties aktīvajā lietošanā. Mēs kapitulējam, bet, padodoties, mēs uzvaram,
un tas ir Pirmā Soļa paradokss: Mēs padodamies, lai uzvarētu, un, padodoties, mēs iegūstam daudz
lielāku spēku, nekā jebkad varējām iedomāties.
Tikai šodien: Es atzīstu, ka esmu bezspēcīgs savas atkarības priekšā. Es padošos, lai uzvarētu.
14. janvāris
Mīlošais Dievs
“Kā mēs saprotam Augstāko Spēku ir mūsu pašu ziņā. Vienīgais ieteikums ir, lai šis Spēks būtu
mīlošs, gādīgs un varenāks par mums pašiem.”
Bāzes teksts, 25.-26. lpp.
Mums teica, ka varam ticēt jebkuram Augstākajam Spēkam, ja vien tas ir mīlošs un, protams,
varenāks par mums. Taču dažiem no mums ir grūtības ar šo ieteikumu. Mēs vai nu ticam tikai sev vai
arī ticam, ka jebkas, ko varētu saukt par “Dievu”, ir cietsirdīgs un nesaprātīgs un pēkšņu iegribu dēļ
sagādā mums nepatikšanas.
Ticēt mīlošam Augstākajam Spēkam, dažādu iemeslu dēļ, daudziem no mums ir biedējoši. Doma
nodot mūsu gribu un dzīvi kāda gādība, kurš, mūsuprāt, varētu mūs sāpināt, noteikti rada pretestību.
Ja nonākam programmā, uzskatot, ka Dievs nevar piedot un ir spējīgs tikai tiesāt, mums ir jāpārvērtē
šī pārliecība, pirms mēs varam patiesi un bez bailēm nonākt Trešajā Solī.
Mūsu pozitīvā pieredze atveseļošanās laikā var palīdzēt mums noticēt mīlošam Dievam, kā mēs Viņu
saprotam. Mēs esam guvuši atvieglojumu no slimības, kas mūs ir ilgstoši mocījusi. Mēs esam atraduši
vadību un atbalstu, kas mums nepieciešami, lai uzsāktu jaunu dzīves veidu. Mēs sajūtam
piepildījumu sevī, kur kādreiz bija tikai tukšums. Tas mums pārliecinoši parāda, ka Dievs ir mīlošs,
nevis skarbs un naidpilns. Uzkrājot pieredzi savā atveseļošanās ceļā, mēs sāksim vairāk uzticēties šim
mīlošajam Augstākajam Spēkam.
Tikai šodien: Es atvēršu savu prātu un sirdi, lai noticētu, ka Dievs ir mīlošs, un uzticēšu savam
Augstākajam Spēkam paveikt to, kas nav manos spēkos.
15. janvāris
Bailes
“Mēs sākam justies droši ar Augstāko Spēku kā mūsu spēka avotu. Mācoties paļauties uz šo Spēku,
mēs sākam pārvarēt bailes no dzīves.”
Bāzes teksts, 26. lpp.
Esot bezspēcīgiem, dzīvošana pēc savas gribas ir biedējoša un nevadāma pieredze. Atveseļojoties,
mēs nododam savu gribu un dzīvi Dieva, kā mēs Viņu saprotam, gādībā. Mēs atsakāmies no Dieva, kā
mēs viņu saprotam, gādības, ja pārstājam strādāt ar programmu, mēs zaudējam apzinātu kontaktu ar
Augstāko Spēku un ļaujam patvaļai vadīt mūsu dzīves. Mūs atkal pārņem bailes, ja mūsu lēmums
nodot savu gribu un dzīvi Augstākā Spēka gādībā nekļūst par ikdienas sastāvdaļu.
Strādājot ar Divpadsmit Soļiem, mēs atklājam, ka ticība Spēkam, kas ir varenāks par mums, palīdz
mazināt bailes. Tuvojoties mīlošam Dievam, mēs sākam apzināties savu Augstāko Spēku. Jo skaidrāka
šī apziņa kļūst, jo mazāk bailes ietekmē mūsu dzīves.
Kad esam nobijušies, mēs sev uzdodam jautājumus: “Vai šīs bailes liecina par ticības trūkumu manā
dzīvē? Vai es atkal esmu pārņēmis kontroli un vēlreiz pārliecinos, ka mana dzīve joprojām ir
nevadāma?” Ja atbildes ir apstiprinošas, mēs varam pārvarēt savas bailes, no jauna pieņemot
lēmumu nodot savu gribu un dzīvi Dieva, kā mēs Viņu saprotam, gādībā.
Tikai šodien: Es paļaušos uz sava Augstākā Spēka gādību, lai mazinātu bailes no dzīves.
16. janvāris
Piezvani
“Mēs baidījāmies, ka, ja mēs atklāsimies tādi, kādi mēs esam, mūs noteikti atgrūdīs... NA biedri mūs
saprot.”
Bāzes teksts 33.-34. lpp.
Mums ir nepieciešami mūsu NA biedri – viņu pieredze, draudzība, smiekli, vadība un vēl daudz kas
cits. Tomēr daudzi no mums vilcinās piezvanīt mūsu sponsoram vai apciemot NA draugus. Mēs
nevēlamies viņus apgrūtināt. Mēs domājam, ka varētu piezvanīt kādam, taču nejūtamies viņu laika
cienīgi. Mēs baidāmies, ka, ja viņi mūs pa īstam iepazītu, tad noteikti mūs atraidītu.
Mēs aizmirstam, ka mūsu NA biedri ir tieši tādi paši kā mēs. Nekas, ko esam darījuši, kur esam bijuši,
vai ko esam jutuši, nav tāds, ar ko citi atkarīgie, kuri atveseļojas, nespētu identificēties. Jo vairāk
ļausim citiem mūs iepazīt, jo vairāk dzirdēsim: “Tu esi īstajā vietā. Tu esi draugu vidū. Tu šeit iederies.
Laipni lūdzam!”
Mēs arī aizmirstam, ka tāpat kā mums ir vajadzīgi citi atkarīgie, viņiem esam vajadzīgi mēs. Mēs
neesam vienīgie, kas vēlas justies piederīgi, kuri vēlas izjust draudzības siltumu, kas vēlas ar kādu
dalīties. Ja mēs norobežojamies no saviem biedriem, mēs viņiem atņemam to, kas viņiem ir
vajadzīgs. Ko tādu, ko tikai mēs viņiem varam dot – savu laiku un savu klātbūtni.
NA atkarīgie rūpējas viens par otru. Ja mēs kādam piezvanīsim, tad noteikti netiksim atraidīti, bet gan
saņemsim mīlestību, siltumu un piederības sajūtu NA sadraudzībai. Piezvani!
Tikai šodien: NA es esmu starp draugiem. Es būšu atvērts citiem, dodot un saņemot to, ko tikai
Sadraudzība ir spējīga sniegt.
17. janvāris
Piedošana
“Kad mēs apzināmies, ka mums ir nepieciešama piedošana, mēs cenšamies vairāk piedot citiem.
Vismaz mēs zinām, ka ar nodomu vairs nepadarīsim citu dzīves nožēlojamas.”
Bāzes teksts, 41. lpp.
Lietojot, mēs bieži izturējāmies slikti pret citiem, dažreiz apzināti meklējot veidus, kā padarīt viņu
dzīves nelaimīgas. Atveseļojoties, mums joprojām var būt tendence nosodīt citu cilvēku rīcību, jo
mēs domājam, ka zinām, kā viņiem vajadzētu rīkoties. Taču, turpinot atveseļoties, mēs saprotam, ka,
lai pieņemtu sevi, mums ir jāpieņem apkārtējie cilvēki.
Dažreiz var būt grūti noraudzīties, kā izpaužas kāda neprāts. Tomēr, ja norobežosimies no
problēmas, mēs varam sākt meklēt risinājumus. Mēs varam pielietot piedošanas principu, ja jūtam,
ka citu cilvēku rīcība mūs ietekmē.
Tikai šodien: Es centīšos piedot, nevis meklēt piedošanu sev. Es centīšos rīkoties tā, lai mana
mīlestība pret sevi būtu pelnīta.
18. janvāris
Vienkārša inventarizācija
“Turpināt personīgo inventarizāciju nozīmē izveidot regulāru ieradumu izvērtēt sevi, savu rīcību,
attieksmei un savas attiecības.”
Bāzes teksts, 44. lpp
Ikdienas inventarizācija ir instruments, kuru mēs varam izmantot savas dzīves vienkāršošanai.
Sarežģītākā regulāras inventarizācijas daļa ir izlemt, ar ko sākt. Vai mums tā būtu jāraksta? Kas mums
būtu jāraksta? Cik detalizēti? Un kā mēs zinām, ka tā ir pabeigta? Domājot šādā veidā, vienkāršu
uzdevumu jau esam pārvērtuši par milzīgu projektu.
Taču ir viena vienkārša pieeja ikdienas inventarizācijai. Katras dienas beigās mēs atvēlām laiku, lai
mierīgi pievērstu uzmanību tam, ko jūtam. Vai mūs kaut kas uztrauc lielākā vai mazākā mērā? Vai
mēs jūtamies neapmierināti attiecībā uz pagājušo dienu? Kas ir noticis? Kāda bija mūsu loma
notikušajā? Vai mēs varējām rīkoties savādāk? Ja mums būtu iespēja, ko mēs darītu savādāk?
Ikdienas pašanalīzē mums jāpievērš uzmanība mūsu dzīves pozitīvajiem aspektiem. Kas mums šodien
ir devis gandarījumu? Vai esam ražīgi pastrādājuši? Rīkojušies atbildīgi? Izrādījuši laipnību un
mīlestību? Vai mēs esam bijuši nesavtīgi? Vai mēs pilnībā izbaudījām to mīlestību un skaistumu, ko
mums piedāvāja šī diena? Vai šodien paveicām ko tādu, ko mēs labprāt gribētu darīt vēlreiz?
Lai ikdienas inventarizācija būtu efektīva, tai nav jābūt sarežģītai. Tas ir ļoti vienkāršs instruments,
kuru mēs varam izmantot, lai katru dienu būtu saskaņā ar sevi.
Tikai šodien: Es vēlos pastāvīgi un apzināti izjust dzīvi, kas man ir dota. Šīs dienas beigās es veikšu īsu
un vienkāršu inventarizāciju.
19. janvāris
No mušas uzpūst ziloni
“Kad mēs pārstājam dzīvot šeit un tagad, mūsu problēmas nesamērīgi samilzt.”
Bāzes teksts, 103. lpp.
Dažiem no mums ir raksturīgi pārspīlēt jebkuru situāciju, no mušas uzpūšot ziloni. Arī tie, kuri ir
ieguvuši zināmu dvēseles mieru, iespējams, ir pārspīlējuši kādas problēmas nozīmīgumu. Ja to vēl
neesam darījuši, mums viss vēl ir priekšā!
Kad dzīve mūs atkal iedzen stūrī, mēs varam sev atgādināt, ka viss, kas notiek, notiek uz labu. Varbūt
mēs baidāmies, ka mēs nevarēsim samaksāt tekošos rēķinus. Tā vietā, lai sēdētu pie kalkulatora un
no jauna skaitītu savus parādus, mēs varam padomāt par to, kā samazināt izdevumus. Turoties pie
šāda domu gājiena, mēs atgādinām sev, ka, kamēr darām to, kas ir mūsu spēkos, mīlošais Augstākais
Spēks rūpēsies par mūsu dzīvi.
Dzīvē reizēm gadās nopietni sarežģījumi, taču mums pašiem tie nav jārada. Ticība Dievam, kā mēs
Viņu saprotam, palīdzēs mums lielāko daļu problēmu redzēt to patiesā lielumā. Mums pašiem vairs
nav jārada haoss savās dzīvēs, lai sajustu adrenalīnu. Mūsu atveseļošanās pieredze dos mums
neskaitāmas reālas dzīves situācijas satraukumam un pārdzīvojumiem.
Tikai šodien: Nepārspīlējot, es paskatīšos uz savām problēmām un redzēšu, ka vairums no tām ir
mazsvarīgas. Es nesākšu tās uzpūst un izbaudīšu savu atveseļošanos.
20. janvāris
Viens solījums - daudz dāvanu
“Anonīmie Narkomāni dod tikai vienu solījumu – brīvību no aktīvās atkarības ...”
Bāzes teksts, 109. lpp.
Iedomājieties, kā būtu, ja mēs nonāktu pie Anonīmo Narkomānu durvīm ar vienu vienīgu vēlēšanos
pārtraukt narkotiku lietošanu, un tur mūs sagaidītu reklāmas plakāts: “Ja jūs strādāsiet ar Soļiem un
nelietosiet narkotikas, jūs apprecēsieties, dzīvosiet priekšpilsētā, jums būs 2,6 bērni un jūs valkāsiet
smalkas dizaineru drēbes. Jūs kļūsiet par atbildīgiem, produktīviem sabiedrības locekļiem un
iederēsieties karaļu un prezidentu sabiedrībā. Jūs būsiet bagāts un jums būs dinamiska karjera.”
Lielākajai daļai no mums šāda reklāma liktu pagriezties un meklēt izejas durvis.
Šādu blēņu vietā mums tiek dots tikai viens solījums – brīvība no aktīvās atkarības. Mēs jūtam
atvieglojumu, kad dzirdam, ka mums nekad vairs nav jālieto narkotikas un nav obligāti jākļūst par
kaut ko!
Protams, pēc kāda laika, kas pavadīts atveseļojoties, mūsu dzīvē parādās labas lietas. Mums tiek
dotas dāvanas – garīgas un materiālas dāvanas. Dāvanas, par kurām mēs vienmēr esam sapņojuši,
bet nekad neesam uzdrošinājušies cerēt tās saņemt. Tās patiesi ir dāvanas – tās mums netiek solītas
tikai tāpēc, ka mēs kļūstam par NA biedriem. Viss, kas mums tiek solīts, ir brīvība no aktīvās
atkarības. Tas ir vairāk kā pietiekami!
Tikai šodien: Man tika apsolīta brīvība no aktīvās atkarības. Viss pārējais, ko es saņemu, ir
atveseļošanās dāvanas.
21. janvāris
Vienotība un vienveidība
“Anonīmo Narkomānu sadraudzība nevar pastāvēt bez vienotības.”
Bāzes teksts, 65. lpp.
Vienotība nav vienveidība. Vienotība izriet no tā, ka mums ir vienots mērķis – atveseļoties un
palīdzēt citiem saglabāt tīrību. Mēs bieži secinām, ka, cenšoties sasniegt vienu un to pašu mērķi,
mūsu līdzekļi un metodes var būt kardināli atšķirīgas.
Mēs nevaram citiem uzspiest savas vienotības idejas vai sajaukt vienotību ar vienveidību. Patiesībā,
liela daļa NA programmas pievilcības slēpjas vienveidības trūkumā. Vienotība izriet no mūsu kopīgā
mērķa, nevis no standartiem, kurus reizēm grupai uzspiež daži labu vēloši Sadraudzības biedri.
Grupa, kuras vienotība rodas mūsu biedru mīlošajās sirdīs, ļauj katram atkarīgajam nest vēsti sev
raksturīgā veidā.
Sadarbojoties NA, mēs dažreiz viens otram nepiekrītam diezgan skaļi. Mums ir jāatceras, ka veids,
kādā mēs kaut ko darām, ne vienmēr ir svarīgs, ja vien mēs koncentrējamies uz grupas galveno
mērķi. Mēs esam redzējuši kā biedri, kuri bieži strīdās par nebūtiskām lietām, kļūst vienoti, kad
jaunpienācējam ir nepieciešama palīdzība. Kāds mūs sagaidīja, kad mēs pirmo reizi nokļuvām NA.
Tagad ir mūsu kārta sagaidīt citus. Mums ir nepieciešama vienotība, kas var palīdzēt jaunpienācējam
ieraudzīt to, ka šis dzīves veids strādā.
Tikai šodien: Es centīšos būt daļa no vienotības. Es zinu, ka vienotība nav tas pats, kas vienveidība.
22. janvāris
Atveseļošanās skola
“Šī ir mācīšanās programma.”
Bāzes teksts, 17. lpp.
Mācīšanās atveseļojoties ir smags darbs. To, ko mums visvairāk būtu jāzina, bieži vien ir visgrūtāk
iemācīties. Mēs iedziļināmies atveseļošanās programmā, lai sagatavotos situācijām, ko dzīve mums
sniegs. Kad klausāmies biedrus, kuri dalās ar savu pieredzi sapulcēs, savās domās mēs atzīmējam to,
kas mums varētu būt noderīgs nākotnē. Lai būtu gatavi dzīvei, mēs “starpbrīžos” studējam savas
piezīmes un NA literatūru. Gluži tāpat kā studentiem ir iespēja pielietot savas zināšanas eksāmenu
laikā, mums ir iespēja likt lietā iegūtās zināšanas krīzes brīžos.
Mums vienmēr ir izvēle, kā uztvert dzīves izaicinājumus. Mēs varam no tiem baidīties un izvairīties kā
no draudiem dvēseles mieram, vai arī mēs varam tos pateicīgi pieņemt kā mūsu izaugsmes iespējas.
Dzīves izaicinājumi padara mūs stiprākus, ja pielietojam prasmes, kuras esam apguvuši atveseļošanās
laikā. Bez šādiem izaicinājumiem mēs varētu aizmirst to, ko esam iemācījušies, un mūsu
atveseļošanās process apstātos. Mums ir iespēja garīgi augt, ja pieņemam dzīves izaicinājumus.
Mēs pamanīsim, ka pēc katras krīzes seko atelpas brīdis, kas dod mums laiku pierast pie mūsu
jaunajām prasmēm. Kad esam tās apguvuši, mūs lūdz dalīties savās zināšanās ar citiem atkarīgajiem,
kuri vēl mācās to, ko nupat esam apguvuši. Atveseļošanās skolā mēs visi esam gan skolotāji, gan
mācekļi.
Tikai šodien: Es apgūšu atveseļošanās prasmes. Es pieņemšu dzīves izaicinājumus, jo esmu
pārliecināts par savām zināšanām. Es labprāt dalīšos ar kādu, kuram tās ir nepieciešamas.
23. janvāris
Dvēseles miera pārbaude
“Ikdienas garīguma uzturēšanas trūkums var izpausties dažādi.”
Bāzes teksts, 98. lpp.
Vai jums kādreiz ir bijusi situācija, kad apkārtējie priecājas par jaukajiem laika apstākļiem, bet jums
tie šķiet nepatīkami? Kad tas notiek, mēs, iespējams, ciešam no atveseļošanās programmas
pielietošanas trūkuma savā ikdienā.
Atveseļojoties, dzīve var kļūt gana spraiga. Varbūt papildus pienākumi darbā jūs ir nogurdinājuši.
Varbūt kādu laiku neesat bijis sapulcē. Iespējams, jūs esat bijis pārāk aizņemts, lai meditētu, vai arī
neesat regulāri ēdis vai labi izgulējies. Lai arī kāds būtu iemesls, jūsu dvēseles miers pamazām zūd.
Kad tas notiek, ir jāsāk rīkoties. Mēs nevaram pieļaut vienai “sliktai dienai” ar mūsu negatīvu
attieksmi kļūt par divām dienām, četrām dienām vai nedēļu. Mūsu atveseļošanās ir atkarīga no
programmas pielietošanas ikdienā. Neatkarīgi no tā, kas notiek mūsu dzīvē, mēs nevaram atļauties
atstāt novārtā principus, kas ir izglābuši mūsu dzīvības.
Ir daudz veidu, kā atgūt mūsu dvēseles mieru. Mēs varam doties uz sapulci, piezvanīt savam
sponsoram, ieturēt pusdienas ar kādu Sadraudzības biedru vai arī mēģināt nest vēsti
jaunpienācējam. Mēs varam lūgties. Mēs varam veltīt laiku, lai pajautātu sev, kādas vienkāršas lietas
mēs vēl neesam izdarījuši. Kad mūsu nevērīgā attieksme tuvina nepatikšanas, mēs varam novērst
nelaimi, izmantojot vienkāršus risinājumus.
Tikai šodien: Es pārbaudīšu, kā strādā mana ikdienas atveseļošanās programma.
24. janvāris
No izolācijas līdz saiknei ar dzīvi
“Mūsu slimība mūs bija izolējusi... Būdami naidīgi, aizvainoti, egocentriski un patmīlīgi, mēs
norobežojāmies no apkārtējās pasaules.”
Bāzes teksts, 4. lpp.
Atkarība ir izolējoša slimība, kas norobežo mūs no sabiedrības, ģimenes un sevis. Mēs slēpāmies.
Mēs melojām. Mēs nespējām dzīvot tā kā citi cilvēki, kuru dzīves mēs nicinājām. Sliktākais ir tas, ka
mēs sev teicām, ka mums viss ir kārtībā, kaut arī mēs zinājām, ka esam neglābjami slimi. Mūsu saikne
ar apkārtējo pasauli tika sarauta. Mūsu dzīve zaudēja jēgu, un mēs attālinājāmies no realitātes.
NA programma ir īpaši radīta tādiem cilvēkiem kā mēs. Tā palīdz mums atgūt saikni ar dzīvi, kurai
mēs bijām radīti. Mēs pārstājam sev melot attiecībā uz savu stāvokli un atzīstam savu bezspēcību un
savas dzīves nevadāmību. Mēs iegūstam ticību tam, ka mūsu dzīve var uzlaboties, ka atveseļošanās ir
iespējama un mēs varam būt laimīgi. Mēs esam godīgi, beidzam slēpties, kļūstam atvērtāki un sakām
taisnību, lai kāda arī tā nebūtu. Tādā veidā mēs izveidojam saikni, kas mūsu dzīvi savieno ar apkārtējo
pasauli.
Mums, atkarīgajiem, nav jādzīvo izolācijā. Divpadsmit Soļi, ja mēs tos izpildām, var atjaunot mūsu
saikni ar dzīvi.
Tikai šodien: Es esmu daļa no apkārtējās dzīves. Es pielietošu programmu, lai stiprinātu savu saikni ar
pasauli.
25. janvāris
Papildus dāvanas
“Mēs redzam, kā mūsu starpā tas notiek katru dienu. Šīs brīnumainās pārmaiņas ir garīgas atmodas
pierādījums.”
Bāzes teksts, 53. lpp.
Mēs redzam viņus garīgi salauztus, ierodamies uz savu pirmo sapulci. Viņu ciešanas ir skaidri
pamanāmas, un vēlme pēc palīdzības vēl acīmredzamāka. Viņi saņem savu pirmo balto žetonu un
aizkustināti atgriežas savās vietās.
Mēs redzam viņus atgriežamies, un šķiet, ka viņi jūtas nedaudz ērtāk. Viņi ir atraduši sponsoru un
apmeklē sapulces katru dienu. Viņiem joprojām ir grūti skatīties mums acīs, taču saprotoši māj ar
galvu, kad mēs dalāmies savā pieredzē. Viņu acīs pamanām cerības dzirksteli, un viņi mulsi smaida,
kad mēs viņus mudinām atgriezties.
Pēc dažiem mēnešiem mēs redzam sevī pārliecinātus cilvēkus. Viņi ir iemācījušies izveidot acu
kontaktu. Viņi atveseļojas, strādājot ar Soļiem, sava sponsora vadībā. Mēs klausāmies, kā viņi dalās
savā pieredzē. Kopā ar viņiem mēs uzkopjam telpas pēc sapulces.
Pēc dažiem gadiem viņi uzstājas NA konferencēs. Viņi ir kļuvuši par brīnišķīgiem un jautriem
cilvēkiem. Viņi smaida, ieraugot mūs. Viņi mūs apskauj un saka, ka nekad nebūtu varējuši to izdarīt
bez mums. Viņi saprot, kad atbildam: “Tāpat kā mēs bez Tevis.”
Tikai šodien: Es gūšu prieku, redzot, kā citi atveseļojas.
26. janvāris
Egocentrisms
“Mūsu slimības garīgo aspektu raksturo pilnīgs egocentrisms.”
Bāzes teksts, 21. lpp.
Kas ir egocentrisms? Mēs ne tikai domājam, bet esam pārliecināti, ka pasaule griežas ap mums.
Mūsu vēlmes un prasības ir vienīgais, kas mums rūp. Mūsu egocentriskais prāts ir pārliecināts, ka
mēs spējam panākt visu ko vēlamies. Egocentrisms rada pilnīgas pašpietiekamības ilūziju.
Mēs sakām, ka egocentrisms ir mūsu slimības garīgais aspekts, jo uz sevi vērstais prāts nespēj
iedomāties neko lielāku vai svarīgāku par sevi. Tomēr mūsu slimībai ir garīgs risinājums – NA
Divpadsmit Soļi. Soļi mūs novērš no apmātības ar sevi un tuvina Dievam, kā mēs –iņu saprotam.
Mēs atbrīvojamies no pašpietiekamības maldiem, atzīstot savu bezspēcību un meklējot Spēka, kas ir
varenāks par mums, palīdzību. Mēs apzināmies sava paštaisnuma nepietiekamību, atzīstot, ka esam
kļūdījušies, un atlīdzinot sevis nodarīto ļaunumu. Tagad izparatne par to, kas mums ir labāk, nāk no
Dieva, kā mēs Viņu saprotam, nevis no mums pašiem. Mēs zaudējam savu milzīgo pašnozīmīguma
sajūtu, cenšoties kalpot citiem cilvēkiem, ne tikai sev. Mūsu egocentrismam ir garīgs risinājums –
Divpadsmit Soļi.
Tikai šodien: Mana vadība nāk no Augstākā Spēka. Es strādāšu ar Divpadsmit Soļiem un mazināšu
savu egocentrismu, vairāk pievēršoties Dievam, kā es Viņu saprotu.
27. janvāris
Mācīties dzīvot no jauna
“Mēs apgūstam jaunu veidu, kā dzīvot. Mēs vairs neesam savu veco ideju ierobežoti.”
Bāzes teksts, 59. lpp.
Iespējams, ka mums bērnībā iemācīja vai arī neiemācīja atšķirt labu no slikta un citas pamatlietas. Lai
kā tas nebūtu, kad ieradāmies programmā, lielākajai daļai no mums nebija skaidra priekšstata par to,
kā dzīvot. Mūsu izolācija no pārējās sabiedrības lika mums ignorēt cilvēciskās pamatvērtības un
attīstīt savādas izdzīvošanas prasmes.
Daži no mums nezināja, kā teikt taisnību, bet citi bija tik atklāti, ka mēs aizskārām ikvienu, ar kuru
kontaktējāmies. Daži no mums nespēja tikt galā ar vienkāršām personīgām problēmām, bet citi
mēģināja risināt visas pasaules problēmas. Daži no mums nekad nebija spējīgi dusmoties, pat ja pret
mums izturējās negodīgi. Tikmēr citi to vien darīja, kā protestēja pret visiem un visu.
Neatkarīgi no mūsu problēmām, lai cik ekstrēmas tās būtu, mums visiem NA ir iespēja iemācīties
dzīvot no jauna. Varbūt mums jāiemācās būt laipniem un rūpēties par citiem cilvēkiem. Varbūt mums
ir jāmācās būt atbildīgiem, vai jāpārvar bailes un jāuzņemas risks, kad tas ir nepieciešams.
Viena lieta ir skaidra – katru dienu, vienkārši dzīvojot šo dzīvi, mēs iemācīsimies kaut ko jaunu.
Tikai šodien: Šodien es zinu vairāk, nekā es zināju vakar, bet ne tik daudz, kā zināšu rīt. Šodien es
iemācīšos kaut ko jaunu.
28. janvāris
Atkarīgais katru dienu
“Mēs nekad pilnībā neatveseļosimies, vienalga, cik ilgi mēs paliktu tīri.”
Bāzes teksts, 86. lpp.
Pavadot kādu laiku programmā, daži no mums sāk domāt, ka esam izārstējušies. Mēs esam
iemācījušies visu, ko NA mums var iemācīt, sapulces ir kļuvušas garlaicīgas un mūsu sponsors ir
apnicis ar savu pantiņu: “Soļi - soļi - soļi!” Mēs nolemjam, ka ir pienācis īstais laiks sakārtot savas
dzīves, aizmirst sapulces un mēģināt atgūt zaudētos gadus, kurus pavadījām, lietojot narkotikas. Un
mēs to darām, riskējot ar savu atveseļošanos.
Tie no mums, kuri pēc šādas epizodes ir norāvušies, mēģina apmeklēt pēc iespējas vairāk sapulču –
daži no mums vairākus gadus iet uz sapulcēm katru dienu. Var paiet diezgan ilgs laiks, līdz mēs
saprotam, ka vienmēr būsim atkarīgie. Ir dienas, kad mēs jūtamies labi, un ir dienas, kad slikti, taču
mūsu atkarība ir ar mums pastāvīgi. Katru dienu mēs esam pakļauti maldiem, noliegumam,
racionalizācijai, atrunām un neprātam – visām tipiska atkarīgā domāšanas veida iezīmēm. Mums
katru dienu ir jāpielieto atveseļošanās programma, ja mēs vēlamies turpināt dzīvot un baudīt dzīvi
bez narkotiku lietošanas.
Tikai šodien: Es esmu atkarīgais uz mūžu, taču šodien man ir izvēle būt par atkarīgo, kurš atveseļojas.
Es izdarīšu šo izvēli, strādājot ar programmu.
29. janvāris
Pirmais solis - rīcības solis
“Vai mēs apzināmies, ka reāli mums nav kontroles pār narkotikām?”
Bāzes teksts, 20. lpp.
Sākumā daudzi no mums varēja domāt, ka Pirmajā Solī nav nepieciešama nekāda darbība – mēs
vienkārši padodamies un pārejam pie Otrā Soļa. Taču Pirmais Solis prasa rīcību!
Darbības, ko mēs veiksim Pirmajā Solī, būs redzamas mūsu dzīvesveidā jau no pirmās tīrības dienas.
Ja mēs patiesi ticam, ka esam bezspēcīgi atkarības priekšā, mēs izvairīsimies atrasties tur, kur lieto
narkotikas. Ja mēs turpinām dzīvot kopā vai kontaktējamies ar atkarīgajiem, kuri joprojām lieto, tas
liecina par atrunām mūsu programmā. Pilnīga pārliecība, ka Pirmais Solis attiecas uz mums, nozīmēs
to, ka mēs iztīrām savas mājas no visa veida narkotikām un to lietošanas piederumiem.
Laikam ejot, mēs ne tikai ievērosim pamatnosacījumus, bet arī pievienosim jaunas darbības savam
Pirmā Soļa repertuāram. Mēs iemācīsimies pārdzīvot savas jūtas, nevis mēģināsim tās kontrolēt. Mēs
beigsim domāt, ka zinām visu par atveseļošanos, un pārtrauksim sponsorēt paši sevi. Mēs biežāk
meklēsim Spēku, kas ir varenāks par mums, lai gūtu garīgu gandarījumu, nevis mēģināsim aizpildīt šo
tukšumu ar kaut ko citu.
Kapitulācija ir tikai sākums. Kad esam to izdarījuši, mums ir jāiemācās saglabāt atrasto mieru.
Tikai šodien: Es veikšu visas nepieciešamās darbības, lai praktizētu Pirmo Soli. Es patiešām ticu, ka
tas attiecas uz mani.
30. janvāris
Nesavtīgi daloties
“Mums brīvi un ar pateicību ir jāatdod tas, kas brīvi un ar pateicību tika dots mums.”
Bāzes teksts, 51. lpp.
Atveseļojoties, mēs saņemam daudz dāvanu. Varbūt viena no lielākajām dāvanām ir garīgā atmoda,
kuru iegūstam, kad pārtraucam lietot narkotikas. Tā kļūst nozīmīgāka ar katru dienu, ja mēs
pielietojam Soļus savā dzīvē. Jaunās dzīves dzirksts ir tiešs rezultāts mūsu jaunajām attiecībām ar
Augstāko Spēku. Attiecībām, kuras aizsākās un pilnveidojās, izpildot Divpadsmit Soļus. Pamazām,
turpinot savu programmu, atveseļošanās gaisma kliedē slimības tumsu.
Viens no veidiem, kā mēs izrādām pateicību par atveseļošanās dāvanām, ir palīdzēt citiem atrast to,
ko esam atraduši paši. Mēs to varam darīt dažādos veidos – daloties savā pieredzē sapulcēs,
piedaloties vēsts nešanas pasākumos, piekrītot kļūt par sponsoru vai brīvprātīgi veicot IE&S vai
tālruņa līnijas operatora pienākumus. Garīgajai dzīvei, kas mums ir dota, ir nepieciešama izpausme,
jo “mēs varam saglabāt to, kas mums ir, tikai atdodot”.
Tikai šodien: Mana atveseļošanās dāvana kļūst nozīmīgāka, ja es ar to dalos. Es atradīšu kādu, ar
kuru dalīties.
31. janvāris
Uzticies!
“Tikai šodien es uzticēšos kādam no NA, kurš man tic un vēlas man palīdzēt atveseļoties.”
Bāzes teksts, 96. lpp.
Mācīties uzticēties ir diezgan riskants ieteikums. Mūsu līdzšinējā narkotiku lietošanas pieredze mums
ir iemācījusi, ka mūsu biedriem nevar uzticēties. Vēl vairāk – mēs nevarējām uzticēties paši sev.
Taču tagad, kad atveseļojamies, uzticēšanās ir vitāli nepieciešama. Mums ir vajadzīgs kaut kas, kam
mēs varam ticēt, kas mums dotu cerību uz atveseļošanos. Daudziem no mums pirmais, kam mēs
sākam ticēt, ir mūsu atveseļošanās biedru stāsti, kurus dzirdam sapulcēs. Mēs jūtam, ka tie ir patiesi.
Ir daudz vieglāk lūgt palīdzību, ja mēs atrodam kādu, kuram varam uzticēties. Pieaugot uzticībai viņu
atveseļošanās pieredzei, mēs iemācāmies uzticēties sev.
Tikai šodien: Es beidzot pieņemšu lēmumu kādam uzticēties. Mana rīcība būs tam pierādījums.

1. februāris
Grūtības
“Mums likās, ka esam atšķirīgi no citiem...Tikai padodoties, mēs spējam pārvarēt atkarības radīto
atsvešinātību.”
Bāzes teksts, 23. lpp.
“Jūs taču nesaprotat!” mēs kliedzām, attaisnojoties. “Es esmu savādāks! Man tiešām ir klājies
smagi!” Aktīvajā lietošanas laikā mēs bieži attaisnojām sevi, mēģinot izvairīties no mūsu rīcības
sekām. Mēs izvairījāmies ievērot noteikumus, kas attiecās uz pārējiem cilvēkiem. Iespējams, ka mēs
tā vaimanājām savā pirmajā sapulcē, un varbūt pavisam nesen mēs čīkstējām līdzīgi.
Daudzi no mums jūtas atšķirīgi vai unikāli. Mēs, atkarīgie, varam izmantot gandrīz jebko, lai sevi
atsvešinātu no šīs pasaules. Taču nav nekāda attaisnojuma tam, lai neizmantotu iespēju atveseļoties.
Nekas nevar padarīt mūs neatbilstošus programmai – ne hroniska slimība, ne nabadzība, ne kaut kas
cits. Tūkstošiem atkarīgo atveseļojas, neskatoties uz īstām grūtībām, ar kurām viņiem nākas
saskarties. Strādājot programmā, viņu garīgā apziņa ir augusi, neraugoties uz šīm grūtībām vai, gluži
pretēji, par spīti tām.
Mūsu individuālajiem apstākļiem un atšķirībām nav nozīmes, kad runa ir par atveseļošanos. Zaudējot
savu unikalitāti un pieņemot šo vienkāršo dzīves veidu, mēs noteikti secināsim, ka jūtamies kā daļa
no kaut kā vesela. Šī piederības sajūta dod mums spēku dzīvot un tikt galā ar grūtībām.
Tikai šodien: Es atteikšos no savas unikalitātes un pieņemšu atveseļošanās principus, kas man ir
kopīgi ar daudziem citiem. Grūtības man neliedz atveseļoties – tās drīzāk mudina mani to darīt.
2. februāris
Labā griba
“Vislabākais labvēlības piemērs ir kalpošana. Patiesa kalpošana ir “rīkoties pareizi pareizu iemeslu
dēļ”.”
Bāzes teksts, lpp. vii
Mūsu slimības garīgā daļa ir egocentrisms. Saskarsmē ar citiem cilvēkiem atkarība mūs iemācīja tikai
vienu uzvedības veidu – mēs gribējām to, ko gribējām, un, kad mēs to gribējām. Apmātība ar sevi ir
dziļi iesakņojusies mūsu dzīves pamatā. Kā lai mēs izskaužam šo egoismu savā atveseļošanās
procesā?
Mēs mazinām slimības izpausmes, pielietojot dažus ļoti vienkāršus garīgos principus. Mēs
iemācāmies pielietot labas gribas principu, tādā veidā ierobežojot savu egocentrismu. Mēs sākam
kalpot citiem, tā vietā, lai rūpētos tikai par sevi. Mēs iemācāmies domāt par citu labklājību, tā vietā,
lai domātu tikai par to, ko mēs varam iegūt no jebkuras situācijas. Kad mēs nonākam morālas izvēles
priekšā, mēs mācāmies ieturēt pauzi, atgādināt sev garīgos principus un rīkoties atbilstoši.
Mēs varam pamanīt pārmaiņas sevī, kad mēs “rīkojamies pareizi pareizu iemeslu dēļ”. Ja agrāk mūs
vadīja egoisms, tagad mūs vada labvēlība pret citiem. Atkarības hroniskais egocentrisms zaudē savu
varu pār mums. Mēs mācāmies “pielietot šos principus visā mūsu dzīvē”. Mūsu slimības progress ir
apturēts, un mēs atveseļojamies.
Tikai šodien: Lai ko es darītu, lai kur es atrastos, es centīšos kalpot citiem, ne tikai sev. Ja man būs
jāizdara izvēle, es centīšos rīkoties pareizi pareizu iemeslu dēļ.
3. februāris
Mēs esam vajadzīgi viens otram
“Mums var pievienoties jebkurš neatkarīgi no vecuma, rases, seksuālās identitātes, ticības, reliģiskās
piederības vai tās neesamības.”
Bāzes teksts, 10. lpp.
Atkarība mūs padarīja aizspriedumainus pret visu, kas ir jauns vai savādāks. Mēs domājām, ka mums
neviens un nekas nebija vajadzīgs. Mēs nesaskatījām neko vērtīgu cilvēkos no citas apkaimes, citas
rases vai etniskās piederības, atšķirīgas sociālās vai ekonomiskās šķiras. Mēs, iespējams, domājām,
ka, ja viņi ir savādāki, tad viņi ir slikti.
Atveseļojoties, mēs nevaram atļauties šādu attieksmi. Mēs nonācām NA, jo mūsu “pareizais”
domāšanas veids mūs bija atvedis uz nekurieni. Ja mēs vēlamies piedzīvot garīgu izaugsmi, mums ir
jāatver savs prāts jaunai pieredzei, lai no kurienes tā nāktu.
Neatkarīgi no mūsu personīgās izcelsmes, mums visiem NA ir divas kopīgas lietas – mūsu slimība un
atveseļošanās. Mēs esam atkarīgi no pieredzes, kurā dalāmies, un jo plašāka ir šī pieredze, jo labāk.
Mūsu tīrajā dzīvē būs daudz situācijas, kurās mums noderēs kāda cita biedra pieredze vai skats uz
programmu.
Atveseļošanās reizēm nav viegla. Atbalstu, kas mums ir nepieciešams, mēs gūstam no saviem NA
biedriem. Šodien mēs esam pateicīgi, ka atšķiramies viens no otra, jo tieši šajā daudzveidībā mēs
gūstam savu spēku.
Tikai šodien: Es zinu, ka jo daudzveidīgāka ir manas grupas pieredze, jo labāk tā spēs man piedāvāt
atbalstu dažādās dzīves situācijās, kurās es varu nokļūt. Šodien es priecājos redzēt jebkuras izcelsmes
NA biedru savā mājas grupā.
4. februāris
Laba pašsajūta nav galvenais
“Mums atveseļošanās ir kas vairāk par baudu.”
Bāzes teksts, 46. lpp.
Aktīvajā lietošanā vairums no mums precīzi zināja, kā mēs jutīsimies šodien un nākamajā dienā.
Mums vajadzēja tikai pārliecināties, ka mums ir pareizā pudele vai maisiņš ar vajadzīgo vielu. Mēs
paši plānojām savas sajūtas, un mūsu mērķis bija justies labi katru dienu.
Atveseļojoties, mēs varam justies dažādi – mūsu sajūtas var mainīties katru dienu, reizēm, pat katru
minūti. Mēs varam justies enerģiski un laimīgi no rīta, bet pēc tam dīvainā kārtā kļūt drūmi un
noskumuši pēcpusdienā. Tā kā mēs vairs neplānojam to, kā mēs jutīsimies šodien, mums var gadīties
nepatīkamas sajūtas, piemēram, nogurums no rīta un bezmiegs vakarā.
Protams, vienmēr pastāv iespēja justies labi, taču tas nav galvenais. Šodien mūsu galvenis uzdevums
nav vienmēr justies labi, bet gan saprast un tikt galā ar savām jūtām neatkarīgi no tā, kādas tās ir.
Mēs darām to, strādājot ar Soļiem un daloties savās sajūtās ar citiem.
Tikai šodien: Es pieņemšu savas jūtas, lai arī kādas tās nebūtu. Pielietojot programmu, es iemācīšos
sadzīvot ar tām.
5. februāris
Turpiniet atgriezties!
“Mēs esam pateicīgi par laipno uzņemšanu sapulcēs, kas ļāva mums justies labi.”
Bāzes teksts, 86. lpp.
Vai atcerieties, cik nobijušies mēs bijām, kad devāmies uz savu pirmo NA sapulci? Pat ja atnācām
kopā ar draugu, lielākajai daļai no mums bija grūti nosēdēt līdz sapulces beigām. Kas mums lika
atgriezties? Daudziem no mums ir saglabājušās atmiņas par silto uzņemšanu, cik mājīgi mēs
jutāmies. Kad mēs pacēlām roku kā jaunpienācējs, mēs devām iespēju citiem biedriem mūs sveikt un
izrādīt savu laipnību.
Reizēm atšķirība starp tiem atkarīgajiem, kuri nekad neatgriežas NA pēc savas pirmās sapulces, un
atkarīgajiem, kuri paliek, lai atveseļotos, ir vienkāršs NA biedra apskāviens. Kad atveseļojoties jau
pavadīts ilgāks laiks, ir viegli novērsties no jaunpienācēja – galu galā mēs esam redzējuši cilvēkus
nākam un ejam. Tomēr tieši no mums, kuriem ir ilgāks tīrības laiks, var būt atkarīgs tas, kurš atgriežas
un kurš nē. Atstājot sava tālruņa numuru, silti apskaujot vai vienkārši sirsnīgi sveicot, mēs sniedzam
roku tam atkarīgajam, kurš joprojām cieš.
Tikai šodien: Es labi atceros to silto uzņemšanu, kad pirmo reizi ierados NA. Šodien es izrādīšu savu
pateicību, apskaujot jaunpienācēju.
6. februāris
Es nevaru - mēs varam
“Mēs bijām sevi pārliecinājuši, ka ar visu tiksim galā paši, un ar tādu pārliecību arī dzīvojām. Rezultāti
bija katostrofāli, un galu galā mums katram nācās atzīt, ka pašpietiekamība ir pašapmāns.”
Bāzes teksts, 65. lpp.
“Es nevaru, bet mēs varam.” Šī vienkāršā, bet viedā patiesība ir pamatā tam, kas mums kā NA
biedriem ir nepieciešams visvairāk – kopā mēs varam palikt tīri, bet, izolējoties, mēs nokļūstam sliktā
kompānijā. Mums ir nepieciešams citu atkarīgo atbalsts, lai atveseļotos.
Pašpietiekamība ietekmē ne tikai mūsu spēju saglabāt tīrību. Ar narkotikām vai bez tām, patvaļa mūs
neizbēgami noved pie katastrofas. Mēs esam atkarīgi no citiem cilvēkiem attiecībā uz visu. Sākot no
ikdienas precēm un pakalpojumiem, bez kuriem nevaram iztikt, un beidzot ar mīlestību un
draudzību, tomēr tieši patvaļa mūs noved pastāvīgā konfliktā ar šiem cilvēkiem. Mums ir jādzīvo
harmonijā ar citiem cilvēkiem, lai mēs dzīvotu piepildītu dzīvi.
Citi atkarīgie un cilvēki kopumā nav vienīgie, no kuriem mēs esam atkarīgi. Mums ir nepieciešams
spēks, lai atveseļotos. To mēs to atrodam Spēkā, kas ir varenāks par mums, un tas sniedz mums
vadību, kuras mums pašiem tik ļoti pietrūkst. Kad mēs izliekamies pašpietiekami, mēs
norobežojamies no šī svarīgā enerģijas avota – mūsu Augstākā Spēka.
Pašpietiekamība ir ilūzija. Mums ir vajadzīgi citi atkarīgie, citi cilvēki. Lai mēs dzīvotu pilnvērtīgi,
mums ir nepieciešams Spēks, kas ir varenāks par mums.
Tikai šodien: Es meklēšu citu atkarīgo, kuri atveseļojas, atbalstu, saskaņu ar citiem cilvēkiem un
mana Augstākā Spēka gādību. Es nevaru, bet mēs varam.
7. februāris
Tas nav pārbaudījums
“... un esam atraduši mīlošu personīgo Dievu, pie kura varam vērsties.”
Bāzes teksts, 29. lpp.
Dažiem no mums atveseļošanās sākumā likās, ka dzīves grūtības tiek speciāli sūtītas mums no
augšas, lai mēs kaut ko iemācītos. Šī pārliecība ir skaidri redzama, kad notiek kaut kas nelāgs, un mēs
parasti nodomājam: “Mans Augstākais Spēks mani pārbauda!” Ja kāds mums piedāvā narkotikas,
mēs esam pārliecināti, ka tas ir tests uz atveseļošanos. Kad mēs nonākam situācijā, kurā varam
rīkoties pretēji saviem principiem un palikt nesodīti, mēs uzskatām, ka tā ir mūsu rakstura pārbaude.
Mēs pat varam domāt, ka saskarsme ar sāpēm vai traģisku atgadījumu ir ticības pārbaudījums.
Taču mīlošais Augstākais Spēks nepārbauda mūsu atveseļošanos, raksturu vai ticību. Tāda ir dzīve, un
reizēm tā sāpina. Daudzi no mums ir zaudējuši mīlestību, pašiem neesot pie vainas. Daži no mums ir
zaudējuši materiālo labklājību. Starp mums pat ir tādi, kuri ir piedzīvojuši savu bērnu zaudējumu.
Dzīve reizēm var būt patiešām sāpīga, taču tas nav mūsu Augstākā Spēka nodarījums. Gluži pretēji,
šis Spēks vienmēr ir kopā ar mums, gatavs mūs nest uz rokām, ja mēs paši nevaram paiet. Dievs, kā
mēs Viņu saprotam, var dziedēt jebkuru dzīves radīto brūci.
Tikai šodien: Es ticēšu, ka mans Augstākais Spēks ir mīlošs un gādīgs. Ja būs nepieciešams, es
meklēšu sava Augstākā Spēka palīdzību.
8. februāris
Kas ir sponsors?
“… sponsors ir Anonīmo Narkomānu sadraudzības biedrs, kura dzīvesveids ir mūsu atveseļošanās
programma. Viņš vēlas izveidot personīgas divu cilvēku attiecības, kuras sniedz atbalstu.”
IP Nr. 11, Sponsorēšana
Kas ir sponsors? Tas jaukais cilvēks, ar kuru kopā dzērāt kafiju pēc pirmās sapulces. Tā dāsnā dvēsele,
kurš bez atlīdzības dalās savā atveseļošanās pieredzē. Tas, kurš pārsteidz ar savu redzējumu attiecībā
uz mūsu rakstura trūkumiem. Tas, kurš turpina atgādināt, ka jāpabeidz Ceturtais Solis, kurš klausās
jūsu Piekto Soli un kurš nevienam nestāsta, cik dīvains tipiņš jūs esat.
Ir diezgan viegli to visu uztvert kā pašsaprotamu, kad esam pieraduši, ka vienmēr ir kāds, kurš ir
gatavs mums palīdzēt. Ar laiku mēs kļūstam “pašpietiekami” un sākam domāt: “Piezvanīšu savam
sponsoram vēlāk, bet šobrīd man ir jāiztīra māja, jāiet iepirkties, jāiepazīstās ar šo burvīgo...” Un
nonākot nepatikšanās, mēs brīnāmies, ko gan izdarījām ne tā.
Mūsu sponsors neprot lasīt mūsu domas. Tā ir mūsu atbildība – sazināties un lūgt palīdzību.
Neatkarīgi no tā, vai mums ir nepieciešama palīdzība darbā ar Soļiem, palīdzība ieraudzīt esošo
situāciju patiesajā gaismā un sakārtot mūsu neadekvāto domāšanu, vai vienkārši ir vajadzīgs draugs –
griezties pēc palīdzības ir mūsu pienākums. Sponsori ir jauki, gudri un brīnišķīgi cilvēki un viņu
atveseļošanās pieredze ir mums pieejama – atliek tikai pajautāt.
Tikai šodien: Es esmu pateicīgs par laiku, mīlestību un pieredzi, ar kuru dalījās mans sponsors. Šodien
es piezvanīšu savam sponsoram.
9. februāris
Sevis pieņemšana
“Kad mēs pieņemam sevi, mēs, iespējams, pirmo reizi dzīvē spējam bez nosacījumiem pieņemt arī
citus cilvēkus.”
IP Nr. 19, Sevis pieņemšana
Jau no pašas bērnības mēs nejutāmies piederīgi šai pasaulei. Mēs vienmēr jutāmies vientuļi,
neatkarīgi no tā, cik daudz cilvēku bija mums apkārt. Mums bija grūti iekļauties kolektīvā. Mēs bijām
pārliecināti, ka, ļaujot citiem mūs patiesi iepazīt, noteikti tiksim atraidīti. Iespējams, ka tieši uz šī
egocentrisma pamata radās mūsu slimības iedīgļi.
Daudzi no mums slēpa savas atsvešinātības sāpes aiz vienaldzības maskas. Patiesībā mūsu attieksme
pret apkārtējo pasauli bija sekojoša: “Jums mani nevajag? Labi, arī jūs man neesat vajadzīgi. Man ir
narkotikas un es varu pats par sevi parūpēties!” Progresējot mūsu atkarībai, mēs arvien vairāk
norobežojām sevi no apkārtējās pasaules.
Atsvešinātības sienas grūst, kad mēs sajūtam pieņemšanu no citiem atkarīgajiem, kuri atveseļojas.
Citi cilvēki mūs pieņem, un mēs sākam apgūt tik svarīgo sevis pieņemšanas principu. Kad mēs
pieņemam sevi, mēs ļaujam citiem cilvēkiem būt daļai no mūsu dzīves, nebaidoties tikt atraidītiem.
Tikai šodien: NA mani pieņem. Šeit es jūtos savējais. Šodien es jūtos droši, atverot savu dzīvi citiem
cilvēkiem.
10. februāris
Izklaide
“Atveseļojoties, mūsu izpratne par izklaidi mainās.”
Bāzes teksts, 110. lpp.
Atskatoties uz lietošanas laiku, daudzi no mums saprot, ka mūsu priekšstati par izklaidi bija, maigi
sakot, dīvaini. Daži no mums sapucējās un devās uz vietējo klubu. Mēs dejojām, dzērām un lietojām
dažādas narkotikas līdz pat saules lēktam. Bieži izcēlās kautiņi. Ko mēs toreiz saucām par jautrību,
tagad saucam par neprātu.
Šodien mūsu izpratne par izklaidi ir mainījusies. Tagad mums izklaide ir pastaiga pie jūras, vērojot
saulrietu. Mēs izklaidējamies, kopīgi dzerot tēju vakarā pēc sapulces vai dodoties un NA tusiņu. Mēs
baudām dzīvi, uzpošoties un ejot uz banketu, kur mums nebūs jauztraucas par iespējamiem
kautiņiem.
Pateicoties Augstākā Spēka labvēlībai un NA sadraudzībai, mūsu uzskati par izklaidi ir pilnībā
mainījušies. Šodien mēs ieraugām saullēktu, jo esam labi izgulējušies, nevis tāpēc, ka sešos no rīta
pametām klubu un acis bija aizpampušas no narkotiku lietošanas. Ja tas arī ir viss, ko esam saņēmuši
Anonīmajos Narkomānos, tas ir pietiekami.
Tikai šodien: Es gūšu baudu no atveseļošanās!
11. februāris
No lāsta uz svētību
“Atveseļošanās gaitā mēs esam kļuvuši ļoti pateicīgi... Mēs esam slimi, tomēr mēs atveseļojamies.”
Bāzes teksts, 8.-9. lpp.
Aktīva lietošana nebija rožu lauks – daudziem no mums tik tikko izdevās palikt dzīviem. Taču
žēlošanās par šo slimību – ko tā mums ir nodarījusi un kādā stāvoklī tā mūs ir novedusi – var tikai
vairot rūgtuma un aizvainojuma sajūtas. Ceļš uz brīvību un garīgo izaugsmi sākas tur, kur beidzas
nožēla. Tas sākas ar pieņemšanu.
Tas nenozīmē to, ka mēs noliedzam atkarības radītās ciešanas. Tomēr tieši šī slimība mūs atveda uz
Anonīmajiem Narkomāniem – bez tās mēs nebūtu ne meklējuši, ne arī atraduši atveseļošanās
svētību. Izolējot mūs no apkārtējās pasaules, atkarība lika mums meklēt Sadraudzību. Liekot mums
ciest, tā deva mums unikālu pieredzi, kas ir nepieciešama, lai palīdzētu citiem. Nospiežot mūs uz
ceļiem, atkarība deva mums iespēju paļauties uz mīlošā Augstākā Spēka gādību.
Mēs nevienam negribētu novēlēt šādu slimību. Taču mēs esam atkarīgie un mums jau ir šī slimība, lai
gan, iespējams, bez tās mēs nekad nebūtu uzsākuši savu garīgo ceļojumu. Tūkstošiem cilvēku visu
savu dzīvi meklē to, ko esam atraduši Anonīmajos Narkomānos – Sadraudzību, dzīves mērķa apziņu
un apzinātu kontaktu ar Augstāko Spēku. Šodien esam pateicīgi par visu, kas nesa mums šo svētību.
Tikai šodien: Es pieņemšu savas slimības faktu un būšu pateicīgs par iespēju atveseļoties.
12. februāris
Dzīvot šajā brīdī
“Mēs nožēlojām savu pagātni, baidījāmies par nākotni, un arī par tagadni mēs nebijām stāvā
sajūsmā.”
Bāzes teksts, 8. lpp.
Līdz brīdim, kad mēs sākām atveseļoties, strādājot ar Divpadsmit Soļiem, mēs šaubījāmies, ka
iepriekš aprakstītais stāvoklis jebkad mainīsies. Lielākā daļa no mums NA ierodas ar kauna sajūtu,
domājot par pagātni un vēloties, lai mums būtu iespēja atgriezties un to mainīt. Mūsu fantāzijas un
cerības par nākotni var būt tik ekstrēmas, ka jau pirmajā randiņā mēs domājam, kuru advokātu mēs
izmantosim šķiršanās gadījumā. Gandrīz katra tagadnes pieredze liek mums atcerēties kaut ko no
pagātnes vai arī domās aizskriet uz nākotni.
Sākumā ir grūti būt šeit un tagad. Liekas, ka mūsu prāts nekad neapstāsies. Mums grūti padodas būt
tiem, kas mēs esam. Katru reizi, kad saprotam, ka mūsu domas nav vērstas uz to, kas notiek šobrīd,
mēs varam lūgt mīlošo Dievu norobežot mūs no sevis. Ja nožēlojam pagātni, mēs atlīdzinām sevis
nodarīto kaitējumu, dzīvojot savādāk šodien. Ja baidāmies no nākotnes, tad šodien cenšamies dzīvot
un rīkoties atbildīgi.
Ja strādājam ar Soļiem un izmantojam lūgšanas katru reizi, kad pamanām, ka neesam šeit un tagad,
mēs ievērosim, ka mūsu spēja būt tagadnē pamazām pieaug. Mūsu ticība mums palīdzēs dzīvot tikai
šodien. Mēs piedzīvosim stundas, pat dienas, kad visa mūsu uzmanība tiks koncentrēta uz pašreizējo
laika brīdi, nevis uz nožēlojamo pagātni vai briesmīgo nākotni.
Tikai šodien: Dzīvojot šeit un tagad, es izbaudu tos dzīves priekus, kurus citādi es varētu palaist
garām. Ja man radīsies grūtības, es lūgšu mīlošā Dieva palīdzību.
13. februāris
Saites, kas mūs vieno
“Līdz brīdim, kamēr saites, kas mūs vieno, ir stiprākas par tām, kas var mūs šķirt, ar mums viss būs
labi.”
Bāzes teksts, 62. lpp.
Daudzi no mums uzskata, ka bez NA mēs noteikti būtu miruši no savas slimības. Tāpēc tās
pastāvēšana ir mūsu dzīvības galvenā līnija. Tomēr vienotības trūkums reizēm ir Anonīmo
Narkomānu dzīves fakts. Mums ir jāiemācās konstruktīvi reaģēt uz destruktīvajām ietekmēm, kas
dažkārt rodas mūsu Sadraudzībā. Ja mēs cenšamies rast problēmas risinājumu, mēs ejam pareizajā
virzienā.
Personīgā atveseļošanās un NA izaugsme ir atkarīga no atveseļošanās gaisotnes uzturēšanas mūsu
sapulcēs. Vai mēs vēlamies palīdzēt mūsu grupai konstruktīvi risināt konfliktus? Vai mēs kā grupas
biedri cenšamies risināt grūtības atklāti, godīgi un taisnīgi? Vai mēs cenšamies veicināt visu mūsu
biedru kopējo labklājību, nevis tikai savējo? Un vai kā uzticami kalpotāji ņemam vērā to, kā mūsu
rīcība varētu ietekmēt jaunpienācējus?
Kalpošana var izcelt gan mūsu labākās, gan sliktākās rakstura īpašības. Iesaistoties kalpošanā, mēs
sākam apzināties savus nomācošākos rakstura trūkumus. Vai mēs neizvairāmies no kalpošanas
pienākumiem, lai nesaskartos ar to, ko mēs varētu uzzināt par sevi? Ja paturēsim prātā, ka saites,
kuras mūs vieno, lai atveseļotos no aktīvās lietošanas, ir pamats visam – ar mums viss būs labi.
Tikai šodien: Es centīšos kalpot Sadraudzībai. Es nebaidīšos atklāt, kas es esmu.
14. februāris
Godīgums un garīgums
“Mums ir pilnīgas tiesības uz personīgu Dieva izpratni. Tā kā mums ir šādas tiesības, mums jābūt
godīgiem attiecībā uz savu ticību, ja mēs vēlamies garīgi augt.”
Bāzes teksts, 27. lpp.
Sapulcēs, kopīgi dzerot tēju un sarunājoties ar mūsu sponsoru, mēs dzirdam, kā mūsu NA draugi runā
par to, kā viņi saprot savu Augstāko Spēku. Būtu viegli ”peldēt pa straumi”, pieņemot kāda cita
uzskatus. Aizlienēts garīgums nevar aizstāt mūsu personīgo izpratni par garīgumu, gluži tāpat kā
neviens cits nevar atveseļoties mūsu vietā. Mums ir godīgi jāmeklē sava izpratne par Dievu, kas
patiesi darbosies mūsu labā.
Daudzi no mums šo meklējumu sāk ar lūgšanām un meditāciju un papildina to ar jaunu pieredzi
mūsu atveseļošanās ceļā. Vai ir bijuši gadījumi, kad mums pēkšņi parādās spēks, kura agrāk nebija, lai
stātos pretī dzīves izaicinājumiem? Vai esam atraduši izeju no nepatikšanām brīžos, kad mierīgi to
meklējām? Kas, mūsuprāt, mūs ir vadījis un devis spēku? Kādu spēku mēs meklējam? Izmantojot
atbildes uz šiem jautājumiem, mēs pietiekami labi sapratīsim savu Augstāko Spēku, lai justos droši un
pārliecināti, kad lūgsim to parūpēties par mūsu dzīvi un mūsu gribu.
Aizlienēta Dieva izpratne var nostrādāt īstermiņā. Ilgtermiņā mums pašiem ir jānonāk līdz izpratnei
par savu Augstāko Spēku, jo tieši šis spēks vedīs mūs pa atveseļošanās ceļu.
Tikai šodien: Es meklēju Spēku, kas ir varenāks par mani un kas varētu man palīdzēt garīgi augt.
Šodien es godīgi pārskatīšu savus uzskatus un nonākšu pie savas izpratnes par Dievu.
15. februāris
Garīgā atmoda
“Mēs nemeklējām garīgo atmodu.”
Bāzes teksts, 51. lpp.
Tikai daži no mums ieradās uz savu pirmo Anonīmo Narkomānu sapulci ar nepārvaramu vēlmi veikt
personīgo morālo inventarizāciju, vai pārliecību, ka mūsu dvēselēs ir garīgs tukšums. Mums nebija ne
mazākās nojausmas, ka drīz uzsāksim ceļojumu, kas pamodinās mūsu snaudošo garu.
Līdzīgi kā modinātāja zvans, Pirmais Solis mūs pamodina no miega, lai gan šajā brīdī mēs neesam
pārliecināti, vai vēlamies kāpt ārā no gultas vai pagulēt vēl piecas minūtes. Maiga roka pieskaras
mūsu plecam, kad strādājam ar Otro un Trešo Soli. Tā liek mums piecelties, nožāvāties un izstaipīties.
Mums ir jāizberž miegs no acīm, lai uzrakstītu Ceturto Soli un dalītos savā Piektajā Solī. Bet, strādājot
ar Sesto, Septīto, Astoto un Devīto Soli, smaids parādās uz mūsu lūpām un mūsu gaita kļūst modrāka.
Mūsu gars līksmo zem atspirdzinošās rīta dušas, kad veicam Desmito un Vienpadsmito Soli. Un tad
mēs veicam Divpadsmito Soli, izejot no mājas, lai meklētu citus, kurus vajadzētu pamodināt.
Mums nav jāpavada atlikušo dzīvi garīgā komā. Mums var nepatikt celties no rīta, bet, izkāpjot no
gultas, mēs gandrīz vienmēr priecājamies, ka esam to izdarījuši.
Tikai šodien: Es izmantošu Divpadsmit Soļus, lai pamodinātu savu snaudošo garu.
16. februāris
Jūtas, kas balstās uz ticību
“Ja mēs atsakāmies pieņemt šodienas realitāti, mēs noliedzam savu ticību Augstākajam Spēkam.
Tāda attieksme var tikai sagādāt vēl vairāk ciešanu.”
IP Nr. 8, Tikai šodien
Dažas dienas vienkārši nav tādas, kādas mēs tās vēlētos. Mūsu problēmas var būt ļoti ikdienišķas,
piemēram, pārplīsusi kurpju aukla vai nepieciešamība stāvēt lielveikala rindā. Mēdz gadīties arī
daudz nopietnākas problēmas kā darba, mājas vai tuvinieka zaudēšana. Jebkurā gadījumā mēs
meklējam veidu, kā izvairīties no mūsu jūtām, tā vietā, lai vienkārši atzītu, ka šīs jūtas ir sāpīgas.
Neviens mums nav apsolījis, ka, pārtraucot lietošanu, viss notiks tieši tā, kā mēs vēlamies. Patiesībā
mēs varam būt pārliecināti, ka dzīve turpināsies neatkarīgi no tā, vai mēs lietojam vai nē. Mēs
saskarsimies gan ar labām un sliktām dienām, gan ar patīkamām un sāpīgām sajūtām. Tomēr mums
vairs nav jābēg no savām jūtām, lai arī kādas tās nebūtu.
Mēs varam izjust sāpes, bēdas, skumjas, dusmas, neapmierinātību – visas tās sajūtas, no kurām
savulaik izvairījāmies, lietojot narkotikas. Mēs atklājam, ka esam spējīgi pārdzīvojot šīs jūtas bez
narkotiku lietošanas. Mēs nemirsim un pasaulei nepienāks gals tikai tāpēc, ka mums ir nepatīkamas
sajūtas. Mēs iemācāmies paļauties, ka varam pārdzīvot katru jaunu dienu, lai kāda tā būtu.
Tikai šodien: Es pierādīšu savu ticību Dievam, nodzīvojot šo dienu tieši tādu, kāda tā ir.
17. februāris
Nest vēsti, nevis atkarīgo
“Viņus var analizēt, “psihoterapeitizēt”, mēģināt pārliecināt, par viņiem var lūgties, viņiem var
draudēt, viņus var piekaut vai ieslodzīt, bet viņi nepārtrauks lietot narkotikas, kamēr paši to
nevēlēsies.”
Bāzes teksts, 67. lpp.
Iespējams, ka viena no rūgtākajām patiesībām, ar kuru saskaramies atveseļošanās laikā, ir tāda, ka
mēs esam tikpat bezspēcīgi cita cilvēka atkarības priekšā kā savējās. Mums liekas, ka, piedzīvojot
garīgo atmodu, mums vajadzētu būt spējīgiem pārliecināt citu atkarīgo atveseļoties. Taču pastāv
robežas tam, ko mēs varam darīt, lai palīdzētu citam atkarīgajam.
Mēs nevaram piespiest viņus pārtraukt lietošanu. Mēs nevaram uzdāvināt viņiem savu Soļu darba
rezultātus vai garīgi augt viņu vietā. Mēs nevaram atbrīvot viņus no vientulības vai sāpēm. Nav tādu
vārdu, lai pārliecinātu nobijušos narkomānu atteikties no pazīstamajām atkarības ciešanām par labu
biedējošai atveseļošanās nenoteiktībai. Mēs nevaram ielīst citu cilvēku ādā, mainīt viņu mērķus vai
izlemt to, kas viņiem ir vislabākais.
Tomēr, ja atsakāmies uzspiest viņiem savu palīdzību, mēs varam palīdzēt. Viņi var pieaugt, ja ļaujam
viņiem saskarties ar realitāti, lai cik sāpīga tā būtu. Viņi var ātrāk izdarīt savu izvēli, ja vien mēs
nemēģinām to darīt viņu vietā. Viņi var uzņemties atbildību par savu dzīvi, ar nosacījumu, ka esam
atbildīgi tikai paši par sevi. Ja spējam to visu pieņemt, mēs varam darīt to, kas mums ir paredzēts –
nest vēsti, nevis atkarīgo.
Tikai šodien: Es pieņemšu to, ka esmu bezspēcīgs ne tikai savas, bet arī citu atkarības priekšā. Es
nesīšu vēsti, nevis atkarīgo.
18. februāris
Atveseļošanās sadarbība
“Es zinu, ka Augstākais Spēks par mani rūpējās, ja es lieki nesatraucos un pildu savas saistības pret
Viņu darīt visu, kas ir manos spēkos, pēc labākās sirdsapziņas.”
Daudzi no mums uzskata, ka mūsu galvenā saistība atveseļošanās gaitā ir sadarbība ar mūsu
Augstāko Spēku. Apzinoties, ka mums pašiem pietrūkst spēka saglabāt tīrību un atveseļoties, mēs
uzsākam sadarbību ar Spēku, kas ir varenāks par mums. Mēs apņemamies dzīvot sava Augstākā
Spēka gādībā, savukārt mūsu Augstākais Spēks dāvā mums vadību.
Šī partnerība ir būtiska, lai mēs saglabātu tīrību. Atveseļošanās sākumā mums škiet, ka tas ir
vissarežģītākais uzdevums, ko jebkad esam veikuši. Taču mūsu apņemšanās atveseļoties un Dieva
gādības spēks ir pietiekoši, lai mēs saglabātu tīrību tikai šodien.
Mūsu loma šajā sadarbībā ir dzīvot tikai šodien, darīt visu iespējamo, ko mēs varam katru dienu, un
pēc iespējas labāk pielietot atveseļošanās principus. Mēs apsolām darīt visu iespējamo. Nevis tēlot
un izlikties par pārcilvēkiem, bet vienkārši darīt to, ko mums iesaka atveseļošanās programma.
Izpildot savu daļu šajā atveseļošanās sadarbībā, mēs izjūtam gādību, ko mums ir dāvājis Augstākais
Spēks.
Tikai šodien: Es godīgi pildīšu savas saistības sadarboties ar Augstāko Spēku.
19. februāris
Atrunas
“Recidīvs nekad nav nejaušs. Lietošanas atsākšana ir zīme, ka mums ir atrunas.”
Bāzes teksts, 82. lpp.
Atrunas ir tas, ko mēs rezervējam lietošanas turpināšanai. Mūsu gadījumā atrunas ir nosacījums, ka,
ja notiks tas vai kas cits, mēs noteikti atsāksim lietot. Kam ir jānotiek, lai to būtu pārāk sāpīgi
pārdzīvot?
Varbūt mēs domājam, ka mēs noteikti “bliezīsim”, ja mūsu dzīvesbiedrs vai mīļākais mūs pametīs? Ja
mēs zaudēsim darbu, tad noteikti norausimies? Varbūt mēs domājam, ka tuvinieka nāve būs pārāk
neizturama. Jebkurā gadījumā mūsu atrunas dod mums atļauju lietot tad, kad tās piepildās – kā tas
bieži notiek.
Tā vietā, lai noskaņotos uz norāvienu, mēs varam noskaņoties uz veiksmi, izpētot mūsu atrunas un
mainot tās tur, kur tas ir iespējams. Lielākā daļa no mums nes sevī veselu “gaidāmo nelaimju
katalogu”, kas ir cieši saistīts ar mūsu bailēm. Mēs varam iemācīties pārdzīvot sāpes, vērojot, kā citi
Sadraudzības biedri pārdzīvo līdzīgas sāpes. Mēs varam piemērot viņu pieredzi mūsu personīgajām
gaidām. Tā vietā, lai pateiktu sev, ka būs jālieto, ja tas notiks, mēs mierīgi varam sevi pārliecināt, ka
arī mēs varam palikt tīri, lai kas dzīvē atgadītos.
Tikai šodien: Es pārbaudīšu visas atrunas, kas varētu apdraudēt manu atveseļošanos, un dalīšos tajās
ar citu atkarīgo.
20. februāris
Bezspēcība un personīga atbildība
“Nespēdami uzņemties atbildību, mēs patiesībā paši radījām savas problēmas.”
Bāzes teksts, 14. lpp.
Mēs nedodam sev nekādu iespēju, ja atsakāmies uzņemties atbildību par savu dzīvi. Mums ir
jāatceras, ka mēs esam bezspēcīgi attiecībā uz mūsu atkarību, nevis uz savu uzvedību.
Daudzi no mums ir manipulējuši ar bezspēcības jēdzienu, lai izvairītos no lēmumu pieņemšanas vai
uzvestos bērnišķīgi. Mēs esam attiecinājuši bezspēcības jēdzienu uz visām savām darbībām. Mēs
esam vainojuši citus cilvēkus attiecībā uz apstākļiem, kuros esam nokļuvuši, tā vietā, lai rīkotos un
mainītu šos apstākļus. Ja mēs turpinām izvairīties no atbildības, apgalvojot, ka esam “bezspēcīgi”,
mēs nolemjam sevi tam pašam izmisumam un ciešanām, ko piedzīvojām mūsu aktīvās lietošanas
laikā. Iespēja pavadīt atveseļošanās gadus upura lomā ir ļoti reāla.
Mēs varam iemācīties izdarīt atbildīgu izvēli un riskēt, tā vietā, lai turpinātu dzīvot un uzvesties pa
vecam. Mēs pat varam pieļaut kļūdas, taču mēs varam mācīties no šīm kļūdām. Padziļināta izpratne
par sevi un vēlme uzņemties personīgu atbildību dod mums brīvību mainīties, izdarīt izvēli un augt.
Tikai šodien: Tās ir manas jūtas, mana rīcība un mana izvēle. Es uzņemšos atbildību par tām.
21. februāris
Sevis žēlošana vai atveseļošanās - tā ir mūsu izvēle
“Sevis žēlošana ir viens no postošākajiem trūkumiem – tā izsūc no mums visu pozitīvo enerģiju.”
Bāzes teksts, 83. lpp.
Aktīvajā lietošanā daudziem no mums sevis žēlošana bija izdzīvošanas mehānisms. Mēs neticējām, ka
pastāv alternatīva sadzīvot ar mūsu slimību, vai varbūt mēs negribējām tam ticēt. Mums nevajadzēja
pieņemt savas rīcības sekas, kamēr mēs varējām sevi žēlot un vainot kādu citu savās nepatikšanās.
Mums nevajadzēja pieņemt pārmaiņas, jo uzskatījām sevi par bezspēcīgiem kaut ko mainīt. Šī
“izdzīvošanas mehānisma” izmantošana neļāva mums uzsākt atveseļošanās procesu un katru dienu
tuvināja mūs pašiznīcībai. Sevis žēlošana ir mūsu slimības rīks – mums ir jāpārtrauc to lietot un tā
vietā ir jāiemācās izmantot instrumentus, kurus atrodam NA programmā.
Mēs nonācām pie pārliecības, ka mums ir pieejama efektīva palīdzība. Kad mēs meklējam šo
palīdzību un atrodam to NA programmā, sevis žēlošanas vietā rodas pateicība. Mūsu rīcībā ir daudz
instrumentu – Sadraudzība, Divpadsmit Soļi, mūsu sponsora atbalsts un mūsu Augstākā Spēka
gādība. Visu šo rīku pieejamība ir vairāk nekā pietiekams iemesls pateicībai. Mēs vairs nedzīvojam
izolēti, bez cerības. Mums ir pieejama palīdzība jebkurā dzīves situācijā. Drošākais veids, kā kļūt
pateicīgam, ir izmantot palīdzību, kura mums ir pieejama NA programmā, un sajust tās izmaiņas, ko
programma ienesīs mūsu dzīvē.
Tikai šodien: Es būšu pateicīgs par cerību, ko NA man ir devusi. Es centīšos atveseļoties un beigšu
sevi žēlot.
22. februāris
Dieva griba vai mana?
“Mēs turpinājām veikt personīgo inventarizāciju un, kad kļūdījāmies, to nekavējoties atzinām.”
Desmitais Solis
Anonīmajos Narkomānos mēs esam secinājuši, ka, jo vairāk dzīvojam saskaņā ar mūsu Augstākā
Spēka gribu, jo vairāk harmonijas ir mūsu dzīvē.
Lai saglabātu šo saskaņu, mēs izmantojam Desmito Soli. Katru dienu mēs atvēlam laiku, lai izvērtētu
savu uzvedību. Daži no mums novērtē katru savu darbību ar ļoti vienkāršu jautājumu: “Vai tā ir Dieva
griba vai mana?” Daudzos gadījumos mēs atklājam, ka mūsu rīcība ir bijusi saskaņā ar mūsu Augstākā
Spēka gribu, un tāpēc mēs dzīvojam saskaņā ar apkārtējo pasauli. Tomēr dažos gadījumos mēs
atklāsim, ka pastāv neatbilstība starp mūsu uzvedību un mūsu vērtībām. Mēs rīkojāmies pēc savas,
nevis pēc Dieva gribas, un rezultāts mūsu dzīvē ir nesaskaņas.
Atklājot šādas neatbilstības, mēs atzīstam, ka esam kļūdījušies, un cenšamies labot esošo situāciju.
Ar skaidru sapratni par to, kāda ir Dieva griba šajās situācijās, mēs aizvien retāk atkārtosim šādas
kļūdas, un, visticamāk, dzīvosim saskaņā ar mūsu Augstākā Spēka gribu un apkārtējo pasauli.
Tikai šodien: Es vēlos dzīvot saskaņā ar apkārtējo pasauli. Šodien es pārbaudīšu savu rīcību ar
vienkāršu jautājumu: “Vai tā ir Dieva griba vai mana?”
23. februāris
Vēsts un vēstnesis
“Anonimitāte ir visu mūsu tradīciju garīgais pamats, kas mums vienmēr atgādina, ka principi ir
svarīgāki par personībām.”
Divpadsmitā Tradīcija
Divpadsmitā Tradīcija mums atgādina, ka ir svarīgi stādīt “principus augstāk par personībām”. Mūsu
sapulcēs to varētu pārfrāzēt kā “nešaujiet uz vēstnesi”. Mēs bieži vien jaucam vēsti ar vēstnesi un
noliedzam to, ar ko kāds dalās sanāksmē, tikai tādēļ, ka mums ir personīgs konflikts ar šo cilvēku.
Ja mums rodas problēmas uzklausīt mūsu biedru pieredzi, iespējams, mums vajadzētu meklēt
padomu pie sava sponsora. Mūsu sponsors var palīdzēt mums koncentrēties uz teikto, nevis uz to,
kurš to saka. Mūsu sponsors var arī palīdzēt mums tikt galā ar aizvainojumiem, kas, iespējams, liedz
mums atzīt kādas konkrētas personas atveseļošanās pieredzes vērtību. Tas ir pārsteidzoši, cik daudz
vairāk mēs varam iegūt no sapulcēm, ja ievērojam Divpadsmito Tradīciju, koncentrējoties uz
atveseļošanās principiem, nevis personībām.
Tikai šodien: Šodien NA sapulcē es pielietošu anonimitātes principu. Es koncentrēšos uz
atveseļošanās vēsti, nevis uz vēstneša personību.
24. februāris
Jaunā ietekme
“Tas, kas mums patiešām bija nepieciešams, bija izmaiņas mūsu personībās. Mums bija nepieciešams
mainīt savus pašiznīcinošos uzvedības modeļus”.
Bāzes teksts, 16. lpp.
Mūsu dzīves sākumā vairums no mums bija spējīgi priecāties un apbrīnot, dot un saņemt
beznosacījuma mīlestību. Sākot lietot narkotikas, mēs savā dzīvē ielaidām ietekmi, kas mūs lēnām
attālināja no šīm lietām. Jo tālāk virzījās mūsu atkarības ceļš, jo vairāk mēs atteicāmies no prieka,
apbrīna un mīlestības.
Šīs pārvērtības nenotika vienas dienas laikā, taču, neatkarīgi no tā, cik ilgs laiks pagāja, mēs nonācām
pie NA durvīm ar vairāk nekā tikai narkotiku problēmu. Atkarības ietekme bija izmainījusi visu mūsu
dzīves veidu līdz nepazīšanai.
Divpadsmit Soļi dara brīnumus. Tā ir taisnība, tomēr vairums no tiem nenotiek vienas dienas laikā.
Mūsu slimība pakāpeniski degradēja mūsu garīgo attīstību. Atveseļošanās ievieš jaunu ietekmi mūsu
dzīvē. Ar Sadraudzības un garīguma palīdzību mēs lēnām ieviešam jaunus un veselīgus uzvedības
modeļus mūsu dzīvēs.
Šīs izmaiņas, protams, “nenotiks uzreiz”, taču, ja mēs nepretosimies jaunajai ietekmei, kuru NA ir
ienesusi mūsu dzīvē, laika gaitā mēs piedzīvosim personības izmaiņas, kuras mēs saucam par
atveseļošanos. Divpadsmit Soļi dod mums programmu, kas nepieciešama, lai mūsu dzīvē atjaunotu
prieku, apbrīnu un mīlestību.
Tikai šodien: Es būšu atvērts Sadraudzības un garīguma ietekmei, ko NA ir ienesusi manā dzīvē. Es
strādāšu pie nākamā Soļa savā programmā.
25. februāris
Tieši tik slimi, cik mūsu neatklātie noslēpumi
“Būtu traģiski, ja visu to uzrakstījuši, mēs noglabātu to atvilknē. Šie trūkumi aug tumsā un mirst
dienas gaismā.”
Bāzes teksts, 33. lpp.
Cik reizes esam dzirdējuši, ka mēs esam tieši tik slimi, cik ir mūsu neatklātie noslēpumi? Lai gan
daudzi Sadraudzības biedri sapulcēs nemēdz dalīties ar savas dzīves intīmākajiem notikumiem, ir
svarīgi, lai mēs katrs noskaidrotu, kas mums der vislabāk. Vai mūsu uzvedība, pirms uzsākām
atveseļošanos, radītu mums kaunu, ja tā nāktu gaismā? Cik daudz mēs jūtamies ērti atklāt un kam?
Pie kā mums vērsties, ja sapulcēs neesam gatavi dalīties ar kādu konkrētu savas dzīves notikumu?
Atbildi uz šiem jautājumiem mēs atradām, izvēloties sponsoru. Lai gan attiecību veidošana ar
sponsoru prasa laiku, ir svarīgi, lai mēs viņam uzticētos un spētu būt pilnīgi godīgi. Mūsu defektiem ir
spēks tikai tik ilgi, kamēr tie paliek neatklāti. Ja mēs vēlamies atbrīvoties no šiem trūkumiem, mums
ar tiem ir jādalās. Noslēpumi ir tikai noslēpumi, līdz mēs tos atklājam citam cilvēkam.
Tikai šodien: Es atklāšu savus noslēpumus. Es būšu godīgs pret savu sponsoru.
26. februāris
Sirdsapziņas pārmetumi
“Astotais Solis piedāvā lielas izmaiņas dzīvei, kurā valda vainas apziņa un sirdsapziņas pārmetumi.”
Bāzes teksts, 41. lpp.
Sirdsapziņas pārmetumi bija viena no sajūtām, kas lika mums turpināt lietot narkotikas. Savā
lietošanas ceļā mēs atstājām postījumu un kaitējumu pēdas, kas bija pārāk sāpīgas, lai tās apzinātos.
Mūsu nožēlu bieži vien pastiprināja pārliecība, ka mēs tur neko nevaram darīt un nepastāv nekādas
iespējas atlīdzināt nodarītās pārestības.
Mēs mazinām sirdsapziņas pārmetumu spēku tad, kad godīgi atzīstam sev to esamību. Mēs uzsākam
Astoto Soli, rūpīgi sastādot visu to cilvēku sarakstu, kuriem esam nodarījuši kaitējumu. Mēs atzīstam
savu lomu mūsu sāpīgajā pagātnē.
Astotais Solis neprasa mums labot visas savas kļūdas, tikai izrādīt gatavību atlīdzināt visiem šiem
cilvēkiem. Mēs apliecinām gatavību mainīties, kad mums rodas vēlēšanās atlīdzināt sevis nodarīto
kaitējumu. Mēs apzināmies atveseļošanās dziedinošo procesu.
Sirdsapziņas pārmetumi vairs nav rīks, kuru mēs izmantojam, lai sevi spīdzinātu. Tie ir kļuvuši par
instrumentu, kuru mēs varam izmantot, lai mācītos sev piedot.
Tikai šodien: Es izmantošu jebkuras sirdsapziņas pārmetumu izpausmes kā atspēriena punktu
atveseļošanās procesā ar Divpadsmit Soļu palīdzību.
27. februāris
“Nevainojami” motīvi
“Mēs izpētām savu rīcību, reakcijas un motīvus. Bieži vien aptveram, ka mums ir gājis labāk, nekā
esam jutušies.”
Bāzes teksts, 45. lpp.
Iedomājieties mūsu ikdienas meditācijas grāmatu ar šāda veida vēstījumu: “No rīta pamostoties,
pirms jūs pieceļieties no savas gultas, veltiet laiku pārdomām. Atgulieties, apkopojiet savas domas un
apsveriet savus šodienas plānus. Rūpīgi pārdomājiet šo plānu motīvus. Ja jūsu motīvi nav pilnīgi
nevainojami, tad neceļieties un turpiniet gulēt tālāk.” Murgs, vai ne?
Neatkarīgi no mūsu tīrības laika gandrīz visiem no mums ir neviennozīmīgi motīvi, kas ir pamatā
visam, ko darām. Tomēr tas nav iemesls, lai atliktu mūsu dzīvi līdz labākiem laikiem. Mums nav
jāgaida, kad mūsu motīvi kļūs pilnīgi tīri, lai sāktu atveseļoties.
Pielietojot programmu savā dzīvē, mēs aizvien retāk rīkojamies apšaubāmāko motīvu vadīti. Mēs
regulāri pētām sevi un pārrunājam ar savu sponsoru to, ko esam atklājuši. Mēs lūdzam sava
Augstākā Spēka gribu attiecībā uz mums un meklējam spēku rīkoties saskaņā ar mums dotajām
zināšanām. Rezultāts? Mēs nekļūstam perfekti, taču noteikti kļūstam labāki.
Mēs esam uzsākuši darbu ar garīgu programmu, tomēr mēs nekad nekļūsim par garīgiem guru. Taču,
paskatoties uz sevi objektīvi, mēs droši vien sapratīsim, ka mums ir gājis labāk, nekā mēs esam
jutušies.
Tikai šodien: Es objektīvi novērtēšu sevi. Es centīšos rīkoties saskaņā ar saviem labākajiem, nevis
sliktākajiem motīviem.
28. februāris
Vislielākā dāvana
“Mūsu jauniegūtā ticība ir drošs pamats būt drosmīgiem nākotnē.”
Bāzes teksts, 99. lpp.
Apmeklējot sapulces, mēs dzirdam, kā citi atkarīgie runā par dāvanām, kuras viņi ir saņēmuši šajā
programmā, par lietām, kuras mēs nekad agrāk neuzskatījām par dāvanām. Viena no šādām
dāvanām ir atjaunotā spēja just emocijas, kuras mēs tik ilgi centāmies notrulināt ar narkotikām. Nav
grūti uzskatīt mīlestību, prieku un laimi kā dāvanas, pat ja ir pagājis ilgs laiks, kopš mēs pēdējo reizi
tās jutām. Bet kā ir ar “sliktajām” sajūtām, piemēram, dusmām, skumjām, bailēm un vientulību? Mēs
esam pārliecināti, ka šādas emocijas nevar uzskatīt par dāvanām. Galu galā, kā mēs varam būt
pateicīgi par lietām, no kurām vēlamies izvairīties?
Mēs varam kļūt pateicīgi par šīm emocijām savā dzīvē, ja paraudzīsimies uz tām no cita skata punkta.
Mums ir jāatceras, ka esam nonākuši pie pārliecības, ka mūsu Augstākais Spēks ir mīlošs, un mēs
esam lūguši šo Spēku rūpēties par mums, kā arī to, ka mūsu Augstākis Spēks nepieļauj kļūdas. Jūtas,
kas mums tiek dotas, “labas” vai “sliktas”, tiek dotas kaut kāda iemesla dēļ. Paturot to prātā, mēs
saprotam, ka nav sliktu jūtu, ir tikai mācību stundas, kuras mums ir jāapgūst. Mūsu ticība un mūsu
Augstākā Spēka gādība dāvā mums drosmi, lai pārdzīvotu jebkuras jūtas, ar kurām mums būs
jāsaskarās ikdienā.
Atveseļošanās sākumā esam dzirdējuši, ka “Augstākais Spēks nedos vairāk, nekā šodien varam
panest”. Spēja just savas emocijas ir viena no lielākajām atveseļošanās dāvanām.
Tikai šodien: Es priecāšos par savām jūtām, stingri ticot, ka man pietiks drosmes pārdzīvot jebkuras
emocijas, kas radīsies manā dzīvē.
29. februāris
Viss ir iespējams!
“Mūsu slimība ir apturēta, un tagad viss ir iespējams. Mēs kļūstam aizvien atvērtāki jaunām idejām
visās mūsu dzīves jomās.”
Bāzes teksts, 110. lpp.
Daudzi no mums uzskata, ka pirmie mēneši vai gadi NA programmā ir brīnišķīgs laiks. Mēs vēlamies
izmēģināt jebko, un esam atvērti jauniem priekiem un jaunām iespējām. Beidzot brīvi no aktīvās
lietošanas, mūsu atveseļošanās ir nesena un svaiga, un šķiet, ka viss ir iespējams.
Tomēr, kad esam uzkrājuši nedaudz tīrības laika, mūsu programmas degsme var mazināties. Mēs,
iespējams, vairs nejūtam nepieciešamību izmantot citu cilvēku pieredzi. Varbūt esam saskārušies ar
dažiem šķietami nenovēršamiem mūsu rakstura trūkumiem, kas mazina mūsu agrīnās atveseļošanās
neizmērojamo optimismu. Mēs zinām pārāk daudz, lai ticētu, ka viss ir iespējams.
Kā atjaunot mūsu atveseļošanās entuziasmu? Mēs par to lūdzamies, mēs ar to dalāmies un meklējam
iedvesmu, kuras mums trūkst. Mūsu programmā ir biedri ar lielāku vai mazāk tīrības laiku nekā
mums, kuriem piemīt mūsu meklētais entuziasms, un kuri ar prieku dalīsies tajā, ja mēs to lūgsim.
Lai gūtu labumu no viņu pieredzes, mums ir jāpielieto atvērtības princips un jākļūst gataviem
mācīties. Ja būsim atvērti jaunām idejām un vēlēsimies tās izmēģināt, mēs pamanīsim, ka atkal viss
šķiet iespējams.
Tikai šodien: Manā atveseļošanās procesā vienmēr ir ko mācīties un kāds, no kura mācīties. Šodien
es būšu atvērts jaunām idejām un gatavs tās izmēģināt. Kamēr esmu dzīvs, es zinu, ka viss ir
iespējams.

1. marts
Panikas lēkme!
“Mēs saprotam, ka Spēks, kas mūs atveda uz šo programmu, joprojām ir ar mums un turpinās vadīt
mūs, ja vien mēs Viņam to ļausim.”
Bāzes teksts, 28. lpp.
Vai jums kādreiz ir bijusi panikas lēkme? Dzīves izaicinājumi mūs pārsteidz visur, lai arī kur mēs
nedotos. Mēs jūtamies paralizēti un nezinām, kā rīkoties. Kā pārtraukt šo panikas lēkmi?
Pirmkārt, mēs apstājamies. Mēs nevaram tikt galā ar visu uzreiz, tāpēc uz brīdi apstājamies, lai ļautu
notikumiem norimties. Tad mēs veicam to lietu “inventarizāciju”, kuras mūs uztrauc. Mēs analizējam
katru no tām, uzdodot sev jautājumu: “Cik tas tiešām ir svarīgi?” Vairumā gadījumu mēs pamanīsim,
ka lielākajai daļai mūsu baiļu un raižu nav nepieciešams tūlītējs risinājums. Mēs varam tās atlikt un
koncentrēties uz jautājumiem, kas patiešām ir jāatrisina uzreiz.
Tad mēs atkal apstājamies un pajautājam sev: “Kurš to visu kontrolē?” Tas palīdz mums atcerēties,
ka tas ir mūsu Augstākais Spēks. Mēs cenšamies saprast Augstākā Spēka gribu šajā situācijā, lai arī
kāda tā būtu. Mēs to varam izdarīt caur lūgšanām, sarunām ar mūsu sponsoru un NA draugiem vai,
apmeklējot sapulci un lūdzot citiem dalīties savā pieredzē. Kad mūsu Augstākā Spēka griba kļūs
skaidra, mēs lūdzam spēju to piepildīt. Visbeidzot, mēs rīkojamies.
Panikas lēkmēm nav jābūt paralizējošām. Mēs varam izmantot NA programmas resursus, lai tiktu
skaidrībā ar visu, kas var gadīties mūsu dzīvē.
Tikai šodien: Mans Augstākais Spēks nav devis man iespēju atveseļoties, lai mani pamestu! Kad mani
pārņems panika, es veikšu darbības, lai meklētu Dieva nebeidzamās rūpes un vadību.
2. marts
Panākumi
“Jebkāda veida panākumi mums bija sveši un biedējoši.”
Bāzes teksts, 15. lpp.
Pirms ierašanās NA tikai nedaudzi no mums zināja, kas ir veiksme. Ikviens mēģinājums pārtraukt
lietot patstāvīgi bija beidzies neveiksmīgi. Mēs bijām sākuši zaudēt cerību, ka jebkad atbrīvosimies no
aktīvās lietošanas. Mēs bijām pieraduši pie neveiksmes – gaidījām un samierinājamies ar to,
domājot, ka tā ir daļa no mūsu būtības.
Kad pārtraucam lietot, mēs sākam piedzīvot panākumus savā dzīvē. Mēs sākam lepoties ar paveikto.
Mēs sākam uzņemties veselīgu risku. Iespējams, ka šajā procesā mēs “uzsitam pāris punus”, bet pat
tos var uzskatīt par panākumiem, ja vien mēs no tiem gūstam pieredzi.
Reizēm, kad sasniedzam kādu mērķi, mēs vairāmies “uzsist sev uz pleca”, baidoties, ka izskatīsimies
augstprātīgi. Taču mūsu Augstākais Spēks vēlas, lai mēs gūtu panākumus un dalītos ar savu lepnumu
par paveikto ar tiem, kurus mēs mīlam. Ja mēs dalāmies panākumos ar citiem NA biedriem, viņi sāks
ticēt, ka arī ir spējīgi sasniegt savus mērķus. Ja esam veiksmīgi, mēs palīdzam atgūt ticību citiem
biedriem, kuri seko mūsu pēdās.
Tikai šodien: Es atvēlēšu laiku, lai izbaudītu savus sasniegumus. Es ar lepnumu dalīšos savos
panākumos.
3. marts
Norāviens
“Tomēr būs dienas, kad mēs jutīsimies nelāgi, gribēsim no visa aizbēgt un atsākt lietot.”
Bāzes teksts, 84. lpp.
Ja mēs patiešām apsveram iespēju atsākt lietošanu, tad mums vajadzētu pārdomāt šo procesu līdz tā
bēdīgajām beigām. Daudziem no mums šis process var beigties ar nopietnām veselības problēmām,
ieslodzījumu vai pat nāvi. Daži no mums pazina cilvēkus, kuri pēc daudziem tīrības gadiem ir
norāvušies, lai nomirtu no savas slimības.
Taču pastāv nāve, kas pavada atgriešanos aktīvajā lietošanā, un tā var būt sliktāka nekā fiziskā nāve.
Tā ir garīgā nāve, kuru mēs piedzīvojam, kad zaudējam saikni ar savu Augstāko Spēku. Ja mēs
atsāksim lietošanu, tad garīgās saites, kuras tik rūpīgi gadu gaitā esam ieguvuši, kļūs vājākas un,
iespējams, izzudīs. Mēs patiešām jutīsimies pamesti.
Nav šaubu, ka mūsu atveseļošanās laikā gadās grūti brīži. Ir tikai viens veids, kā mēs varam tos
pārdzīvot – ar ticību. Ja mēs ticam, ka mūsu Augstākais Spēks ir ar mums, tad mēs zinām, ka viss būs
labi. Lai arī kā mēs nejustos atveseļojoties, norāviens nekad nav risinājums.
Kopā mēs atveseļojamies. Ja mēs paliksim tīri, tumsa izklīdīs, un mēs atklāsim dziļāku saikni ar mūsu
Augstāko Spēku.
Tikai šodien: Es pateicos savam Augstākajam Spēkam par dāvanu, kuru esmu saņēmis NA. Es zinu, ka
norāviens nav izeja. Neatkarīgi no tā, ar kādiem izaicinājumiem man nāksies saskarties, es tos
pieņemšu kopā ar Dievu, kā es Viņu saprotu.
4. marts
Process
“Programma ir kļuvusi par daļu no manis... Es skaidrāk saprotu lietas, kas notiek manā dzīvē. Es vairs
necīnos ar šo dzīves procesu.”
Basic Text, p. 127
Kad lietojām narkotikas, viss notika bez šķietamas saiknes vai iemesla. Mēs vienkārši “darījām lietas”,
bieži nezinot kādēļ un kādi būs rezultāti. Dzīvei bija maza vērtība vai nozīme.
Divpadsmit Soļu process mūsu dzīvei piešķir jēgu. Strādājot ar Soļiem, mēs pieņemam gan savas
tumšās, gan gaišās puses. Mēs atbrīvojamies no nolieguma, kas neļāva mums saprast atkarības
ietekmi uz mums. Mēs veicam pašanalīzi, saprotot mūsu domu, jūtu un uzvedības modeļus. Mēs
iegūstam pazemību un lietu patieso redzējumu, pilnībā atklājot sevi citam cilvēkam. Cenšoties
atbrīvoties no mūsu trūkumiem, mēs iegūstam pienācīgu attieksmi pret savu bezspēcību un Spēku,
kas ir varenāks par mums. Padziļinot izpratni attiecībā uz sevi, mēs vairāk saprotam un pieņemam
citus cilvēkus.
Divpadsmit Soļi ir atslēga procesam, kuru mēs saucam par “dzīvi”. Darot Soļus, tie kļūst par daļu no
mums, un mēs kļūstam par daļu no apkārtējās pasaules. Tā vairs neliekas bezjēdzīga – mēs vairāk
saprotam to, kas šodien notiek mūsu dzīvē. Mēs vairs necīnāmies ar šo dzīves procesu. Šodien,
strādājot ar Soļiem, mēs tajā piedalāmies.
Tikai šodien: Dzīve ir process. Divpadsmit Soļi ir tā atslēga. Šodien es izmantošu Soļus, lai piedalītos
šajā procesā, saprotot un priecājoties par sevi un savu atveseļošanos.
5. marts
No skarbas atklāsmes līdz garīgai atmodai
“Situācijās, kad jāatzīst sava bezspēcība, mēs pretojamies un meklējam citus risinājumus. Tomēr, kad
esam izsmēluši sevi, mēs sākam dalīties ar citiem un iegūstam cerību.”
Bāzes teksts, 85. lpp.
Dažreiz sapulcēs esam dzirdējuši, ka “skarba atklāsme noved pie garīgas atmodas”. Ar kāda veida
skarbām atklāsmēm mums nākas sastapties atveseļošanās procesā? Šāda atklāsme var notikt, ja
pēkšņi visiem kļūst zināma kāda mūsu nekrietna rīcība, kuru, kā mēs domājām, bijām droši noslēpuši.
Vai varbūt mūsu sponsors var izprovocēt šādu atklāsmi, sakot, ka mums tāpat kā visiem pārējiem būs
jāstrādā ar Soļiem, ja vēlamies saglabāt tīrību un atveseļoties.
Vairumam no mums nepatīk, ka mums “norauj palagus”, mums nepatīk, ka mūs redz “kailus”. Taču
šāda pieredze dāvā mums ievērojamu pazemības devu. Mūsu pirmā reakcija parasti ir šoks un
dusmas, tomēr mēs atzīstam patiesību, kad ar to saskaramies. Tas ir tas, ko mēs saucam par skarbu
atklāsmi.
Šādas atklāsmes palīdz nojaukt šķēršļus, kas traucē mums gūt garīgu progresu mūsu atveseļošanās
procesā. Kad šie šķēršļi ir atklāti, mēs varam veikt darbības, lai no tiem atbrīvotos. Mēs varam izjust
atvieglojumu un rāmumu, kas ir priekšnosacījumi garīgai atmodai.
Tikai šodien: Es pieņemšu jebkuru skarbu atklāsmi, kā iespēju augt savas garīgas atmodas virzienā.
6. marts
Vienkāršojot mūsu atveseļošanos
“Pateicoties Divpadsmit Soļiem, es vairs nespēju sevi maldināt un dzīvot pa vecam.”
Mēs visi cenšamies racionalizēt. Dažkārt mēs to zinām un atzīstam, tomēr turpinām visu vienkāršot!
Atveseļošanās var būt ļoti sāpīga, ja nolemjam, ka tā vai cita iemesla dēļ vienkāršie programmas
principi uz mums neattiecas.
Ar mūsu sponsora un citu NA biedru palīdzību mēs sākam redzēt savas uzvedības attaisnojumus. Vai
uzskatām, ka daži programmas principi uz mums neattiecas? Vai mēs domājam, ka zinām vairāk nekā
citi šajā programmā, pat tie, kuri ir atveseļojušies jau daudzus gadus? Kas mums liek domāt, ka esam
tik īpaši?
Nav šaubu, ka kādu laiku mēs varam veiksmīgi vienkāršot savu atveseļošanās procesu, taču galu galā
mums būs jāsaskarās ar patiesību un jāsāk atbilstoši rīkoties. Divpadsmit Soļu principi virza mūs uz
jaunu dzīvi atveseļošanās procesā. Racionalizācijai tur nav vietas.
Tikai šodien: Es nevaru strādāt ar Soļiem un turpināt sevi maldināt. Es centīšos saskatīt
racionalizāciju savā domāšanas veidā, atklāšu to savam sponsoram un atbrīvošos no tās.
7. marts
Prioritātes
“Taču arī labie laiki var izrādīties bīstami – mēs varam aizmirst, ka mūsu galvenā prioritāte ir
saglabāt tīrību.”
Bāzes teksts, 45.-46. lpp.
Atveseļošanās procesā dzīve var būt brīnišķīga. Varbūt mēs esam atraduši savu “otro pusīti”,
izveidojuši pienācīgu karjeru vai nodibinājuši ģimeni. Iespējams, mūsu attiecības ar ģimenes
locekļiem ir uzlabojušās. Lietas kārtojas tik labi, ka mums tik tikko pietiek laiks apmeklēt sapulces.
Mēs sākam adoptēties sabiedrībā tik veiksmīgi, ka brīžiem aizmirstam, ka ne vienmēr reaģējam
konkrētās situācijās tā, kā to dara citi cilvēki.
Uz mirkli pieļausim domu, ka mūsu prioritātes ir mainījušās. Vai sapulču apmeklēšana mums
joprojām ir prioritāte? Vai mēs joprojām dalāmies savā atveseļošanās pieredzē, sponsorējot? Kad
pēdējo reizi esam zvanījuši savam sponsoram? Ar kuru Soli mēs strādājam? Vai mēs joprojām esam
gatavi nakts laikā piecelties no gultas un atbildēt uz Divpadsmitā Soļa zvanu? Vai mēs atceramies
pielietot šos principus visās mūsu lietās? Vai citiem NA biedriem ir iespēja griezties pie mums, ja
viņiem tas ir nepieciešams? Vai mēs atceramies, no kurienes esam nākuši, vai arī “labie laiki” ir ļāvuši
to aizmirst?
Lai saglabātu tīrību, mums ir jāatceras, ka mēs esam tikai vienas devas attālumā no mūsu pagātnes.
Mēs esam pateicīgi par ”labajiem laikiem”, taču neļausim tiem mūs novirzīt no atveseļošanās ceļa
Anonīmajos Narkomānos.
Tikai šodien: Esmu pateicīgs par “labajiem laikiem”, taču es neesmu aizmirsis, no kurienes esmu
nācis. Šodien mana galvenā prioritāte ir saglabāt tīrību un turpināt atveseļoties.
8. marts
Mācamies mīlēt sevi
“Tas, ko mēs vēlamies visvairāk – būt mierā pašiem ar sevi.”
Bāzes teksts, 104. lpp.
“Mēs tevi mīlēsim, līdz tu iemācīsies mīlēt sevi.” Šie vārdi, kas tik bieži ir dzirdēti mūsu sapulcēs, sola
mums dienu, kuru mēs tik nepacietīgi gaidām, – dienu, kad mēs iemācīsimies, kā mīlēt sevi.
Pašcieņa – mēs visi vēlamies iegūt šo netveramo īpašību, tiklīdz par to uzzinām. Šķiet, ka daži no
mums to nejauši sāk meklēt, iedziļinoties sevī, bet citi uzsāk dažādus psiholoģiskus vingrinājumus,
līdz pat pašiedvesmai pie spoguļa. Taču paņēmieni kā “tiec ar to galā pats” vai citas modernas
psiholoģiskas ārstniecības metodes var mūs novirzīt no galvenā mērķa.
Ir daži praktiski soļi, kurus mēs varam veikt, lai izpaustu mīlestību pret sevi, neatkarīgi no tā, vai mēs
to “jūtam” vai nē. Mēs varam veltīt uzmanību tam, par ko esam atbildīgi. Mēs varam sev darīt jaukas
lietas, tādas, kuras mēs darītu savam mīļotam cilvēkam vai draugam. Mēs varam pievērst uzmanību
savām vajadzībām. Mēs pat varam pievērst uzmanību īpašībām, kuras novērtējam savos draugos,
piemēram, intelekts un humors, un meklēt šādas īpašības sevī. Mēs noteikti pārliecināsimies, ka
patiešām esam mīlestības vērti, un, darot to, mēs būsim uz pareizā ceļā.
Tikai šodien: Šodien es izdarīšu ko tādu, kas man palīdzēs atpazīt un izjust mīlestību pret sevi.
9. marts
Sīkumi
“Agrāk vienkāršus risinājumus mēs pārvērtām problēmās; no mušas mēs uzpūtām ziloni.”
Bāzes teksts, 93. lpp.
Šķiet, ka no mušas uzpūst ziloni ir mūsu mīļākā nodarbošanās. Vai esat dzirdējuši, ka tukša riepa
atkarīgajam ir traģēdija? Un kā ar tiem no mums, kuri, saskaroties ar sliktu auto vadītāju, aizmirst
visus garīgos principus? Vai kā ar to salauzto konservu attaisītāju, kuru izmetāt pa logu no otrā stāva?
Mēs atpazīstam citu teikto: “Dievs, dāvā man pacietību tūlīt!”
Ne jau lielās nepatikšanas ir tās, kuras dzen mūs izmisumā. Nopietnās nelaimes – šķiršanās, nāve,
smaga slimība, darba zaudēšana – tās mūs satricina, bet mēs tās pārdzīvojam. No savas pieredzes
esam iemācījušies, ka mums ir jāvēršas pie sava Augstākā Spēka un citiem atkarīgajiem, lai
pārdzīvotu lielās dzīves krīzes. Šķiet, ka lielāko daļu atkarīgo atveseļošanās laikā visspēcīgāk ietekmē
mazās lietas, nemitīgie ikdienas izaicinājumi, kas saistīti ar dzīvi bez narkotiku lietošanas.
Kad sīkumi rada problemas, lūgšana par dvēseles mieru var mums palīdzēt atgūt objektīvu skatījumu
uz lietām. Mēs varam atcerēties, ka, nododot šos sīkumus mūsu Augstākā Spēka gādībā, tiek panākts
dvēseles miers un dzīvei tiek piešķirta jēga.
Tikai šodien: Es strādāšu pie savas pacietības. Es mēģināšu neuzpūst no mušas ziloni un šodien būt
kopā ar savu Augstāko Spēku.
10. marts
Mūsu personīgā atveseļošanās
“Šie Soļi ir mūsu risinājums. Tie ir mūsu “izdzīvošanas komplekts”. Tie ir mūsu aizsardzība pret
atkarības slimību, kas ir nāvējoša. Mūsu Soļi ir principi, kas padara mūsu atveseļošanos iespējamu.”
Bāzes teksts, 20. lpp.
Mums daudz kas patīk Anonīmajos Narkomāmos. Piemēram, sapulces ir lieliskas. Mēs satiekamies ar
draugiem, dzirdam iedvesmojošus stāstus, dalāmies personīgajā pieredzē, varbūt pat satiekamies ar
savu sponsoru. Saieti, konferences, dejas ir brīnišķīga laika pavadīšana tīrībā citu atkarīgo, kuri
atveseļojas, kompānijā. Taču mūsu atveseļošanās programmas sirds ir Divpadsmit Soļi – tie ir šī
programma!
Mēs esam dzirdējuši sakām, ka mēs nevaram saglabāt tīrību ar osmozes palīdzību, citiem vārdiem
sakot, lai cik bieži mēs neapmeklētu sapulces, mēs nevaram ieelpot atveseļošanos caur mūsu ādas
porām. Atveseļošanās ir “iekšējs darbs” un mūsu darba rīki ir Divpadsmit Soļi. Viena lieta ir
neskaitāmas reizes dzirdēt par pieņemšanu, bet pašiem strādāt ar Pirmo Soli ir kaut kas pavisam cits.
Stāsti par kaitējumu atlīdzināšanu var būt iedvesmojoši, taču tie nesniegs mums brīvību no
sirdsapziņas pārmetumiem. To var izdarīt tikai personīgi veikts Devītais Solis. Tas pats attiecas uz
visiem Divpadsmit Soļiem.
NA ir augsti vērtējama programma, taču, lai patiešām atveseļotos, mums pašiem ir jāstrādā ar
Divpadsmit Soļiem.
Tikai šodien: Es gribu visu, ko var piedāvāt mana personīgā programma. Es pats strādāšu ar Soļiem.
11. marts
Atvieglojot nastu
“Citu cilvēku tiesāšana mūs nepadarīs par labākiem cilvēkiem. Mēs jutīsimies labāk, ja sakārtosim
savu dzīvi... ”
Bāzes teksts, 40. lpp.
Dažkārt mums ir nepieciešams kaut kas taustāms, lai palīdzētu mums saprast, ko ilgstoša
aizvainojuma sajūta mums patiesībā nodara. Iespējams, mēs pat neapzināmies, cik postoši ir
aizvainojumi. Mēs domājam: “Man ir tiesības būt dusmīgam” vai “varbūt es jūtos aizvainots, bet
neredzu tajā nekā ļauna.”
Lai skaidrāk redzētu, kā aizvainojumi ietekmē mūsu dzīvi, mēs varam iedomāties, ka katrs
aizvainojums ir akmens, kuru mēs nesam. Neliela neapmierinātība, piemēram, dusmas uz sliktu
šoferi, līdzinās mazam akmentiņam. Aizvainojums uz kādu cilvēku grupu jau var līdzināties milzīgam
laukakmenim. Mēs noteikti nogurtu no tādas smagas nastas, ja mums būtu jānes akmens par katru
aizvainojumu. Faktiski, jo smagāka būs mūsu nasta, jo patiesāki būs mūsu centieni no tās atbrīvoties.
Aizvainojumu slogs kavē mūsu garīgo izaugsmi. Mēs centīsimies atbrīvoties no pēc iespējas lielākas
aizvainojumu nastas, ja patiešām vēlamies brīvību. Atbrīvojoties no tās, mēs pamanīsim, ka rodas
spēja piedot līdzcilvēkiem viņu kļūdas un piedot pašiem sev. Mēs augsim garā ar labām domām,
laipniem vārdiem un kalpošanu citiem.
Tikai šodien: Es centīšos atbrīvot savu garu no aizvainojumu nastas.
12. marts
Izrauties no rutīnas
“Mūsu atveseļošanās procesā būs reizes, kad mūs vajās vecie murgi. Dzīve atkal var kļūt bezjēdzīga,
vienmuļa un garlaicīga.”
Bāzes teksts, 80.-81. lpp.
Dažkārt šķiet, ka dzīvē nekas nemainās. Mēs katru dienu ceļamies un ejam uz vienu un to pašu
darbu. Katru vakaru mēs ēdam vakariņas vienā un tajā pašā laikā. Katru nedēļu mēs apmeklējam tās
pašas sapulces. Šī rīta rituāli bija identiski tiem, kurus mēs veicām vakar, aizvakar un dienu pirms tās.
Pēc mūsu atkarības elles un trauksmaini neprātīgā atveseļošanās sākuma stabilā dzīve uz īsu laiku var
būt pievilcīga. Taču galu galā mēs saprotam, ka vēlamies kaut ko vairāk. Agrāk vai vēlāk mēs
pārstājam adekvāti pieņemt mūsu dzīves vienmuļo un garlaicīgo rutīnu.
Mēs noteikti piedzīvojam laiku, kad jūtamies neapmierināti ar savu atveseļošanos. Mēs jūtamies tā,
it kā kaut kāda iemesla dēļ mums kaut kas pietrūktu, bet mēs nezinām kas un kāpēc. Mēs sastādām
pateicības sarakstu un patiešām atrodam simtiem lietu, par kurām esam pateicīgi. Visas mūsu
vajadzības tiek apmierinātas, mūsu dzīve ir pilnīgāka, nekā bijām cerējuši. Tad kāpēc mēs tā
jūtamies?
Varbūt ir pienācis laiks pilnībā izmantot mūsu potenciālu. Mūsu iespējas ierobežo tikai mūsu iztēle.
Mēs varam uzzināt kaut ko jaunu, uzstādīt sev jaunu mērķi, palīdzēt vēl vienam jaunpienācējam vai
iegūt jaunu draugu. Ja labi pacentīsimies, mēs noteikti atradīsim jaunu izaicinājumu, un dzīve atkal
kļūs jēgpilna, daudzveidīga un piepildīta.
Tikai šodien: Es izraušos no rutīnas un pilnībā izmantošu savas iespējas.
13. marts
Tas īpašais cilvēks
“Sponsoram nav obligāti jābūt draugam, taču viņš var būt kāds, kuram mēs uzticamies. Ar sponsoru
mēs varam dalīties lietās, par kurām mums varētu būt neērti dalīties sapulcē.“
IP Nr. 11, Sponsorēšana
Mēs esam lūguši, lai kāds kļūst par mūsu sponsoru, un iemeslu, kāpēc mēs lūdzam šo konkrēto
cilvēku, ir tikpat daudz, cik smilšu graudu pludmalē. Varbūt mēs esam dzirdējuši viņa jautro un
iedvesmojošo stāstu spīkeru sapulcē. Varbūt mēs domājām, ka viņam ir lieliska automašīna, un arī
mums tāda būs, ja strādāsim ar programmu tāpat kā viņš. Vai varbūt mēs dzīvojam mazpilsētā, un
viņš bija vienīgais, kuram bija laiks palīdzēt.
Neatkarīgi no tā, kādi bija mūsu sākotnējie iemesli šai izvēlei, mēs noteikti pārliecināsimies, ka
turpinām uzturēt kontaktu ar šo cilvēku pavisam citu iemeslu dēļ. Viņš var mūs negaidīti pārsteigt ar
satriecošu skatu uz lietām, liekot mums aizdomāties, vai viņš nav slepus ielūkojies Ceturtajā Solī. Vai
varbūt mēs pārdzīvojam kādu dzīves krīzi, un viņa pieredze līdzīgā situācijā palīdz mums
neiedomājamos veidos. Dzīves smagajos brīžos mēs viņam zvanām, un viņš atrod īpašus un gādīgus
vārdus, kas sniedz mums patiesu mierinājumu.
Neviens no šiem ievērojamajiem mūsu sponsora veikumiem nav tikai nejaušība. Viņš vienkārši ir
mērojis to pašu ceļu pirms mums. Augstākais Spēks mums ir devis šo īpašo cilvēku, un mēs esam
pateicīgi par viņa klātbūtni.
Tikai šodien: Es novērtēšu šo īpašo cilvēku manā dzīvē – savu sponsoru.
14. marts
Attiecības
“Savās inventarizācijās mēs izvērtējam arī mūsu attiecības ar citiem cilvēkiem.”
Bāzes teksts, 31. lpp.
Tas vēl ir maigi teikts! Īpaši vēlākā atveseļošanās stadijā visa mūsu inventarizācija var koncentrēties
uz attiecībām ar citiem cilvēkiem. Mūsu dzīvi piepilda attiecības ar mīļotājiem, draugiem, vecākiem,
darbabiedriem, bērniem un visiem citiem, ar kuriem mēs saskaramies. Ieskats šajās attiecībās var
daudz ko pateikt par mūsu raksturu.
Bieži vien mūsu inventarizācijas satur aizvainojumus, kuri rodas no mūsu ikdienas mijiedarbības ar
citiem cilvēkiem. Mēs cenšamies aplūkot savu lomu šajos konfliktos. Vai mēs neizvirzām nereālas
cerības attiecībā uz citiem cilvēkiem? Vai mēs neuzspiežam savus standartus citiem? Vai dažkārt
neesam neiecietīgi?
Reizēm inventarizācijas rakstīšana atbrīvos mūs no spiediena, ko rada problemātiskas attiecības, taču
mums noteikti ir jādalās uzrakstītajā ar citu cilvēku. Tādā veidā mēs iegūstam savas lomas redzējumu
šajās situācijās un to, kā mēs varam rast tām risinājumu.
Inventarizācija ir rīks, kas dod mums iespēju uzlabot savas attiecības. Mēs nonākam pie sapratnes, ka
šodien ar šī instrumenta palīdzību mēs varam sākt izbaudīt savas attiecības ar citiem cilvēkiem.
Tikai šodien: Es izpētīšu lomu, kuru spēlēju attiecībās ar citiem cilvēkiem. Es centīšos būt atbildīgāks
šajās attiecībās.
15. marts
Justies kā “daļai no”
“Pulcēšanās pēc sapulcēm ir laba iespēja dalīties ar to, kas sapulcēs netika pārrunāts.”
Bāzes teksts, 102. lpp.
Aktīvā lietošana mūs nošķīra un izolēja no sabiedrības. Šīs atsvešinātības pamatā bija bailes. Mēs
domājām, ka, ļaujot citiem cilvēkiem mūs iepazīt, viņi atklās tikai mūsu trūkumus. Mūsu
nepieņemšana būs viņu vienīgā loģiskā reakcija.
Ierodoties uz mūsu pirmo NA sapulci, mēs esam pārsteigti par to vienkāršību un draudzīgumu, ar
kuru dalās atkarīgie, kuri atveseļojas. Arī mēs, ja vēlamies, varam kļūt par šīs Sadraudzības daļu.
Proti, pievienojoties pārējiem, kuri pēc sapulces dodas uz tuvāko tējnīcu.
Šādās pulcēšanās vietās mēs varam “nojaukt sienas”, kas mūs šķir no citiem, un atklāt lietas par sevi
un citiem NA biedriem. Privātās sarunās mēs dažkārt varam atklāt lietas, ar kurām, iespējams,
nevēlamies dalīties grupā. Šajos vēlajos vakara saietos mēs iemācāmies komunicēt un nodibināt
dziļas, patiesas draudzības saites.
Pateicoties mūsu jaunajiem draugiem, mums vairs nav jādzīvo izolēti. Mēs varam kļūt par daļu no
lielāka veseluma – Anonīmo Narkomānu sadraudzības.
Tikai šodien: Es atbrīvošos no izolācijas. Es centīšos justies kā daļa no NA sadraudzības.
16. marts
Inventarizācija
“Rūpīgas un bezbailīgas morālās inventarizācijas mērķis ir tikt skaidrībā ar apjukumu un pretrunām
mūsu dzīvēs, lai noskaidrotu, kas mēs patiesībā esam.”
Bāzes teksts, 29. lpp.
Atkarīgie, kuri lieto narkotikas, ir apjukuši cilvēki, kas pastāvīgi mulsina citus cilvēkus. Nekad nevar
skaidri zināt, ko viņi darīs vai kādi viņi būs nākamajā brīdī. Bieži vien paši atkarīgie ir pārsteigti par
savu rīcību.
Kad mēs lietojām, mūsu uzvedību diktēja atkarības vajadzības. Daudzi no mums joprojām identificē
savu personību ar uzvedību lietošanas laikā, liekot mums sajust kaunu un izmisumu. Šodien mums
nav jābūt tiem cilvēkiem, kādi mēs kādreiz bijām – atveseļošanās mums ir devusi iespēju mainīties.
Mēs varam izmantot Ceturtā Soļa inventarizāciju, lai redzētu kādi mēs bijām un uzzinātu, kādi mēs
vēlamies būt šodien. Aprakstot savu uzvedību un vērojot, kā mēs jūtamies šajā sakarā, palīdz mums
saprast, kādi mēs vēlamies būt. Mūsu inventarizācija palīdz mums paraudzīties plašāk – aiz atkarības
noteiktajiem uzvedības modeļiem un vēlmei būt pieņemtiem un mīlētiem. Mēs noskaidrojam, kas
mēs esam patiesībā. Mēs sākam saprast, kas mums ir piemērots, un kādu mēs vēlētos redzēt savu
dzīvi. Šis ir sākums, lai kļūtu par to, kas mēs patiesībā esam.
Tikai šodien: Ja es vēlos uzzināt, kas es patiesībā esmu, es noskaidrošu, kāds es biju un kāds es gribu
būt.
17. marts
Patiesa drosme
“Tie, kuri izdzīvo šādus posmus, rāda drosmi, kas nav viņu pašu.”
Bāzes teksts, 88. lpp.
Pirms ierašanās NA daudzi no mums uzskatīja, ka esam drosmīgi vienkārši tāpēc, ka nekad nebijām
jutuši bailes. Mēs “aplietojām” visas savas jūtas, tajā skaitā bailes, līdz bijām pārliecinājuši sevi, ka
esam izturīgi un drosmīgi cilvēki, kuri nesalūzīs ne pie kādiem apstākļiem.
Taču drosmei, ko atradām narkotikās, nav nekā kopīga ar dzīvi, kuru mēs dzīvojam šodien. Būdami
tīri un atveseļojoties, mēs reizēm jūtamies nobijušies. Kad mēs pirmo reizi saprotam, ka tā jūtamies,
mēs varam domāt, ka esam gļēvuļi. Mēs baidāmies pacelt tālruni, jo, iespējams, cilvēks vada otrajā
galā mūs var nesaprast. Nevēlēdamies būt atraidītiem, mēs baidāmies lūgt kādu kļūt par mūsu
sponsoru. Mēs baidāmies meklēt darbu. Mēs baidāmies būt godīgi pret saviem draugiem. Taču visas
šīs bailes ir dabiskas, pat veselīgas. Tas, kas nav veselīgi, ir ļaut bailēm mūs paralizēt. Ja ļausim bailēm
apturēt mūsu izaugsmi, mēs piedzīvosim sakāvi. Patiesa drosme nav baiļu neesamība, bet gan
gatavība tās pārvarēt.
Tikai šodien: Šodien es būšu drosmīgs. Ja būšu nobijies, es darīšu visu, kas man ir jādara, lai augtu
savā atveseļošanās ceļā.
18. marts
Pilnvērtīga vēsts
“Atkarīgajiem tā ir īpaša sajūta, kad tie atklāj, ka ir citi cilvēki ar līdzīgām pagātnes un tagadnes
grūtībām.”
Bāzes teksts, 58. lpp.
Mūsu atveseļošanās vērtība ir pārāk nozīmīga, lai to paturētu tikai sev. Daži no mums uzskata, ka,
daloties sapulcēs, mums vajadzētu “atcerēties jaunpienācēju” un vienmēr mēģināt nest pozitīvu
vēstījumu. Dažreiz mūsu pozitīvākā vēsts ir tā, ka atveseļošanās laikā mēs saskaramies ar grūtībām,
un, neskatoties uz tām, saglabājam tīrību!
Jā, ir iepriecinoši sniegt iedvesmojošu cerības vēsti mūsu jaunpienācējiem. Nevienam nepatīk īdētāji.
Tomēr reālajā un neizpušķotajā dzīvē notiek lietas, kas var satricināt pat Anonīmo Narkomānu
sadraudzības veterānus. Ja mūsu rīcībā ir programmas instrumenti, mēs varam pārdzīvot šādus
satricinājumus, saglabāt tīrību un dalīties savā pieredzē.
Atveseļošanās nenotiek vienas dienas laikā – tas ir nepārtraukts process, dažkārt tā ir cīņa. Ja mēs
“saīsināsim” savu vēstījumu, atstājot novārtā epizodes par grūtajiem laikiem, kurus mums nākās
pārdzīvot mūsu ceļojumā, mēs nedosim iespēju jaunpienācējiem saprast, ka arī viņi var palikt tīri,
neatkarīgi no tā, kas notiek viņu dzīvēs. Ja dalāmies ar pilnu savu atveseļošanās vēsti, iespējams,
nezinām, kurš no tās gūs labumu, taču varam būt pārliecināti, ka kādam tā noteikti palīdzēs.
Tikai šodien: Es godīgi dalīšos gan ar labajiem, gan ar grūtajiem atveseļošanās posmiem. Es
atcerēšos, ka mana pieredze, pārdzīvojot grūtus laikus, var nākt par labu citam biedram.
19. marts
Kaut kas vērtīgs, ar ko dalīties
“Vienkārša un godīga ziņa par atveseļošanos no atkarības ir vispatiesākā.”
Bāzes teksts, 53. lpp.
Jūs esat sapulcē. Sanākušie jau dalās savā pieredzē. Viens vai divi dalībnieki ir aprakstījuši savu garīgo
pieredzi īpaši jēgpilnā veidā, savukārt kāds cits – uzjautrinājis ar izklaidējošiem stāstiem. Un tad
sapulces sekretārs dod vārdu jums... Jūs kautrīgi iepazīstināt ar sevi, stostoties, pasakiet dažus
teikumus, pateicaties visiem par uzmanību un atlikušo sapulces daļu pavadāt apmulsumā. Izklausās
pazīstami? Jūs neesat vienīgais.
Mums visiem ir bijuši laiki, kad esam domājuši, ka mūsu izteikumi nav pietiekami garīgi, pietiekami
izklaidējoši, ne tas, kas ir vajadzīgs. Taču dalīties sapulcē nav sporta sacensību veids. Mūsu sapulču
jēga ir identifikācijā un pieredzē, kas mums visiem ir pietiekoša. Kad mēs no sirds un patiesi dalāmies
savā pieredzē, citi atkarīgie jūt, ka var mums uzticēties, jo viņi zina, ka mēs esam tādi paši kā viņi. Ja
mēs vienkārši dalāmies ar to, kas mums dzīvē ir palīdzējis, mēs varam būt pārliecināti, ka mūsu
vēstījums būs noderīgs citiem.
Mūsu stāstam nav jābūt ne izdomātam, ne smieklīgam, lai tas izklausītos patiesi. Katram atkarīgajam,
kurš godīgi strādā ar šo atveseļošanās programmu, ir kaut kas īpaši vērtīgs, ar ko dalīties, kas tāds, ko
nevar dot neviens cits – viņa personīgā pieredze.
Tikai šodien: Man ir kaut kas vērtīgs, ar ko dalīties. Es šodien apmeklēšu sapulci un dalīšos savā
atveseļošanās pieredzē.
20. marts
Augstākais Spēks
“Vairākumam no mums nesagādā grūtības atzīt, ka atkarība bija kļuvusi par postošu spēku mūsu
dzīvēs. Mūsu vislabākie centieni beidzās ar vēl lielāku postu un izmisumu. Līdz vienā brīdī mēs
sapratām, ka mums ir nepieciešama Spēka, kas ir varenāks par mūsu atkarību, palīdzība.”
Bāzes teksts, 25. lpp.
Lielākajai daļai no mums nav šaubu, ka mūsu dzīve bija piepildīta ar iznīcību. Apziņa, ka mums ir
slimība, kuru sauc par atkarību, palīdz mums saprast šīs iznīcības avotu vai cēloni. Mēs varam atzīt
atkarību kā spēku, kas mūsu dzīvē ir radījis postu. Veicot Pirmo Soli, mēs atzīstam, ka atkarības
iznīcinošais spēks ir lielāks par mūsējo. Mēs esam bezspēcīgi attiecībā pret to.
Šajā brīdī mūsu vienīgā cerība ir atrast kādu Spēku, kas ir varenāks par mūsu atkarības spēku –
Spēku, kas ir gatavs saglabāt dzīvību, nevis to izbeigt. Mums tas nav jāsaprot vai jānosauc vārdā –
mums atliek tikai ticēt, ka varētu būt šāds Augstākais Spēks. Pārliecība, ka var pastāvēt labestīgs
Spēks, kas ir varenāks par mūsu atkarību, dod mums pietiekami daudz cerību palikt tīriem tikai
šodien.
Tikai šodien: Es ticu iespējamībai, ka pastāv Spēks, kas ir varenāks nekā mana atkarība.
21. marts
Slimība, kuru var ārstēt
“Atkarība ir slimība, kas ietver sevī vairāk nekā tikai narkotiku lietošanu.”
Bāzes teksts, 3. lpp.
Savā pirmajā sapulcē mēs, iespējams, bijām pārsteigti, kā citi dalījās par to, kā atkarības slimība ir
ietekmējusi viņu dzīvi. Mēs pie sevis domājām: “Slimība? Man taču ir tikai problēma ar narkotikām!
Par ko viņi ellē runā?”
Pēc kāda laika programmā mēs sākām saprast, ka mūsu atkarība ir kaut kas vairāk par apmātību un
kompulsīvu narkotiku lietošanu. Mēs redzam, ka ciešam no hroniskas slimības, kas ir skārusi daudzas
mūsu dzīves jomas. Mēs nezinām, kur “noķērām” šo slimību, bet, analizējot sevi, sapratām, ka tā
mums ir jau daudzus gadus.
Tāpat kā atkarības slimība arī NA programma ietekmē katru mūsu dzīves jomu. Mēs apmeklējam
mūsu pirmo sapulci ar visiem slimībai raksturīgajiem simptomiem – garīgu tukšumu, emocionālu
agoniju, bezspēcību un nevadāmību.
Mūsu slimības ārstēšana ietver daudz vairāk nekā tikai atturību no narkotikām. Mēs izmantojam
Divpadsmit Soļus, un kaut arī tie “neizārstē” mūsu slimību, tie mums palīdz atveseļoties, kā rezultātā
mums tiek dāvāta dzīvība.
Tikai šodien: Es ārstēšu savu slimību ar Divpadsmit Soļu palīdzību.
22. marts
Pašnodrošinātības princips
“Lietošanas laikā mēs bijām atkarīgi no cilvēkiem, vietām un lietām. Mēs paļāvāmies, ka tie mūs
atbalstīs un dos to, kas mums pašiem sevī trūka.”
Bāzes teksts, 73.-74. lpp.
Dzīvnieku valstībā ir radība, kas dzīvo uz citu rēķina. To sauc par dēli. Tā piesūcas cilvēkiem un ņem
to, kas viņai ir vajadzīgs. Kad viens upuris no dēles atbrīvojas, tā vienkārši aiziet pie nākamā upura.
Lietošanas laikā mēs izturējāmies līdzīgi. Mēs izsūcāmām visu no savām ģimenēm, draugiem un
sabiedrības. Apzināti vai neapzināti mēs centāmies iegūt kaut ko par velti gandrīz no visiem, ar
kuriem sastapāmies.
Kad mēs ieraudzījām ziedojumu trauku savā pirmajā sapulcē, mēs, iespējams, nodomājām:
“Pašnodrošinātība! Kas tas par jocīgu jēdzienu?” Taču turpinot vērot, mēs kaut ko pamanījām. Šie
narkomāni, kuri praktizēja pašnodrošinātības principu, bija brīvi. Par visu maksājot pašiem, viņi bija
nopelnījuši privilēģiju pieņemt savus lēmumus.
Mēs iegūstam sev tāda paša veida brīvību, ja pielietojam pašnodrošinātības principu savās
personīgajās dzīves. Nevienam vairs nav tiesību mums norādīt, kur dzīvot, jo mēs paši maksājam īri.
Mēs varam ēst, valkāt vai braukt ar ko vien vēlamies, jo mēs paši sev to nodrošinām. Atšķirībā no
dēles, mūsu eksistence vairs nav atkarīga no citiem. Jo vairāk atbildības mēs uzņemamies, jo lielāku
brīvību iegūstam.
Tikai šodien: Brīvībai, kuru es varu iegūt, nodrošinot sevi, nav ierobežojumu. Šodien es uzņemšos
personisko atbildību un par visu maksāšu pats.
23. marts
Dieva dāvanas
“Mēs speram nepieciešamos soļus un pieņemam to, kas mums tiek dots ikdienā.”
Bāzes teksts, 49. lpp.
Mūsu attiecības ar Augstāko Spēku ir kā iela ar divvirzienu kustību. Lūgšanā mēs runājam, un Dievs
mūs uzklausa. Meditējot, mēs darām visu iespējamo, lai ieklausītos mūsu Augstākā Spēka gribā. Mēs
zinām, ka esam atbildīgi par savu attiecību daļu. Ja mēs nelūdzam un neklausāmies, mēs izslēdzam
no savas dzīves Augstāko Spēku.
Kad domājam par attiecībām ar savu Augstāko Spēku, ir svarīgi atcerēties, ka mēs esam bezspēcīgi.
Mēs varam lūgt vadību, mēs varam lūgt gatavību vai spēku, mēs varam lūgt par sava Augstākā Spēka
gribu, taču mēs nevaram izvirzīt prasības. Dievs, kā mēs Viņu saprotam, piepildīs šo attiecību pusi,
dodot mums tieši to, kas mums ir vajadzīgs, un kad mums tas ir vajadzīgs.
Katru dienu mums ir jāveic darbības, lai uzturētu attiecības ar Augstāko Spēku. Viens no veidiem, kā
to izdarīt, ir Vienpadsmitais Solis. To darot, mēs atceramies par savu bezspēcību un pieņemam
Spēka, kas ir varenāks par mums, gribu.
Tikai šodien: Es esmu bezspēcīgs attiecībās ar savu Augstāko Spēku. Apzinoties, kas es esmu, šodien
es pazemīgi pieņemšu Dieva dāvanas, kā es Viņu saprotu.
24. marts
Atstājot pagātni
“Nav svarīgi, no kurienes mēs nākam, svarīgi ir tas, uz kurieni mēs dodamies.”
Bāzes teksts, 24. lpp.
Kad pirmo reizi ieradāmies Sadraudzībā, daži no mums izjuta kaunu vai izmisumu, saucot sevi par
atkarīgajiem. Uzsākot atveseļoties un cenšoties rast jaunu jēgu mūsu dzīvēs, mēs varam izjust gan
bailes, gan cerību.
Mūsu pagātne var likties neizbēgama un nepārvarama. Mums ir grūti domāt par sevi savādāk, nekā
vienmēr to esam darījuši. Atmiņas par pagātni var kalpot kā atgādinājums par to, kas mūs sagaida, ja
atkal lietosim, taču tās var arī turēt mūs kauna un baiļu murgā. Nav viegli atbrīvoties no šīm
atmiņām, tomēr katra atveseļošanās diena mūs var attālināt no aktīvās lietošanas. Katru dienu mēs
varam atrast ko vairāk, pēc kā tiekties, un mazāk, par ko sevi sodīt.
Kad atveseļojamies, mums ir atvērtas visas durvis. Mums ir plaša izvēle. Mūsu jaunā dzīve ir bagāta
un cerību pilna. Lai gan mēs nevaram aizmirst pagātni, mums nav tajā jādzīvo. Mēs varam virzīties uz
priekšu.
Tikai šodien: Es atstāšu savu pagātni un virzīšos uz cerību piepildītu tagadni.
25. marts
Es nevaru, bet mēs varam
“Norobežojušies savā atkarībā, mēs atrodam cilvēku sadraudzību, kuru saista kopīga atveseļošanās
... Mūsu ticība, spēks un cerība nāk no cilvēkiem, kuri dalās ar savu atveseļošanos...”
Bāzes teksts, 101. lpp.
Neatzīt vājumu, slēpt savus trūkumus, noliegt jebkuru neveiksmi un darboties vienatnē – šāds dzīves
kredo bija daudziem no mums. Mēs noliedzām, ka esam bezspēcīgi attiecībā uz savu atkarību un to,
ka mūsu dzīve bija kļuvusi nevadāma, neraugoties uz visiem pierādījumiem par pretējo. Daudzi no
mums nepadevās bez pārliecības, ka ir kaut kas, kā dēļ ir vērts padoties. Daudzi no mums spēra savu
Pirmo Soli tikai tad, kad bija pilnībā pārliecināti, ka, pateicoties NA programmai, atveseļošanās ir
iespējama.
NA mēs sastopam cilvēkus, kuri ir bijuši līdzīgās situācijās, ar tādām pašām vajadzībām, kuri ir
atraduši sev piemērotus instrumentus. Šie atkarīgie ir gatavi dalīties ar mums savā pieredzē un sniegt
mums nepieciešamo emocionālo atbalstu, kamēr mēs iemācāmies to pielietot. Atkarīgie, kuri
atveseļojas zina, cik svarīga var būt šāda palīdzība, jo paši ir saņēmuši šo palīdzību. Kļūstot par daļu
no Anonīmo Narkomānu sadraudzības, mēs pievienojamies tādiem pašiem atkarīgajiem kā mēs –
cilvēku grupai, kuri zina, ka mēs palīdzam viens otram atveseļoties.
Tikai šodien: Es pievienošos kopīgam atveseļošanās procesam. Es atradīšu sev nepieciešamo
pieredzi, spēku un cerību Anonīmo Narkomānu sadraudzībā.
26. marts
Uzticēties sponsoram ir riska vērts
“Lielākā daļa Sadraudzības biedru, meklējot sponsoru, lūkojas pēc tāda, kuram viņi var iemācīties
uzticēties un kurš šķiet līdzjūtīgs…”
IP Nr. 11, Sponsorēšana
Sponsorēšanas ideja mums var būt kaut kas jauns. Mēs daudzus gadus esam pavadījuši bezmērķīgi,
paļaujoties tikai uz sevi, būdami aizdomīgi pret visiem, nevienam neuzticoties. Tagad, kad mēs
mācāmies dzīvot atveseļojoties, mēs saprotam, ka mums ir vajadzīga palīdzība. Mēs vairs nevaram to
paveikt vieni – mums ir jāuzņemas risks uzticēties citam cilvēkam.
Bieži vien pirmais cilvēks, ar kuru mēs uzņemamies šo risku, ir mūsu sponsors – kāds, kuru mēs
cienām, ar kuru mēs identificējamies, kuram ir iemesls uzticēties.
Kad mēs atklājamies savam sponsoram, mūsu starpā izveidojas saikne. Mēs atklājam savus
noslēpumus un mācamies paļauties uz sava sponsora diskrētumu.
Mēs dalāmies ar to, kas mūs uztrauc, un mācāmies novērtēt mūsu sponsora pieredzi. Mēs dalāmies
savās sāpēs un mūs pieņem ar līdzjūtību. Mēs iepazīstam viens otru, cienām viens otru un mīlam
viens otru. Jo vairāk mēs uzticēsimies savam sponsoram, jo vairāk mēs iemācīsimies uzticēties sev.
Uzticēšanās palīdz mums atstāt dzīvi, kurā valda bailes, apjukums, aizdomas un neizlēmība. Sākumā
mums liekas, ka uzticēties citam atkarīgajam ir riskants pasākums. Taču šāda uzticēšanās ir tas pats
princips, kuru mēs piemērojam attiecībās ar savu Augstāko Spēku – riskanti vai nē, bet mūsu
pieredze liecina, ka bez tās mēs nevaram iztikt. Jo vairāk mēs riskēsim uzticēties savam sponsoram,
jo brīvāk jutīsimies savā dzīvē.
Tikai šodien: Es gribu augt un mainīties. Es riskēšu uzticēties savam sponsoram un tikšu atalgots par
savu uzticēšanos.
27. marts
Meklējot labās īpašības
“Saskaņā ar atveseļošanās principiem mēs cenšamies viens otru netiesāt, nemoralizēt un
nestereotipizēt.”
Bāzes teksts, 12. lpp.
Cik reižu savā atveseļošanās laikā esam pārpratuši citu cilvēku izturēšanos, nekavējoties izveidojuši
savu spriedumu un ievietojuši viņus noteiktā cilvēku kategorijā? Iespējams, mēs secinājām, ka viņu
uzskati nav pietiekoši garīgi, tādēļ, ka viņu izpratne par Spēku, kas ir varenāks par mums, atšķīrās no
mūsējās. Vai varbūt mēs redzējām, kā strīdas precēts pāris, un mēs nospriedām, ka viņu attiecības ir
slimas, lai gan vēlāk uzzinājām, ka viņu laulība ir ilgusi daudzus gadus.
Mēs laupām sev iespēju kaut ko uzzināt par saviem draugiem, ja ievietojam viņus noteiktās
kategorijās. Katru reizi, kad nosodām citu cilvēku uzvedību, mēs pārstājam viņus redzēt kā savus
iespējamos draugus un līdzgaitniekus mūsu atveseļošanās ceļā.
Ja mums būtu jājautā tiem, kurus nosodām, vai viņi ir priecīgi, ka uzspiežam tiem savu “zīmogu”, mēs
atbildē saņemtu nepārprotamu “nē”. Vai mums pašiem patiktu, ja tas tiktu darīts attiecībā uz mums?
Protams, ka nē. Mēs vēlamies, lai citi pamana tikai mūsu labās īpašības. Tieši tāpat mūsu
atveseļošanās biedri vēlas, lai mēs domātu labu par viņiem. Mūsu atveseļošanās programma iesaka
pozitīvi skatīties uz dzīvi. Jo vairāk mēs koncentrēsimies uz citu cilvēku pozitīvajām īpašībām, jo
vairāk mēs tās pamanīsim sevī.
Tikai šodien: Es atmetīšu savus negatīvos spriedumus par citiem cilvēkiem. Tā vietā es centīšos
ieraudzīt viņu labās īpašības.
28. marts
Saskaroties ar savām jūtām
“Mēs baidāmies, ka, saskaroties ar savām jūtām, mūs pārņems sāpes un panika.”
Bāzes teksts, 31. lpp.
Lietošanas laikā daudzi no mums nespēja vai negribēja saskarties ar savām jūtām. Ja mēs bijām
laimīgi, tad lietojām, lai būtu vēl laimīgāki. Ja bijām dusmīgi vai nomākti, tad, lietojot, mēģinājām
aizbēgt no šīm jūtām. Turpinot pielietot šo uzvedības modeli aktīvajā lietošanas laikā, mēs tik
emocionāli apjukām, ka vairs nebijām pārliecināti, kādas ir mūsu patiesās jūtas.
Esot jau kādu laiku atveseļošanās procesā, mēs secinām, ka mums pēkšņi sāk izpausties emocijas,
kuras mēs bijām nomākuši. Mēs varam atskārst, ka mums nav nojausmas, kā patiesībā jūtamies. Tas,
ko mēs izjūtam kā niknumu, var būt tikai neapmierinātība. Tas, ko mēs uztveram kā pašnāvniecisku
depresiju, var vienkārši būt skumjas. Šādos gadījumos mums ir jāmeklē sava sponsora vai citu NA
biedru palīdzība. Apmeklējot sapulces un runājot par to, kas notiek mūsu dzīvē, var palīdzēt mums
saskarties ar savām jūtām, nevis bailēs bēgt no tām.
Tikai šodien: Es nebēgšu no nepatīkamajām emocijām, kuras es varu piedzīvot. Es izmantošu savu
atveseļošānās draugu atbalstu, lai palīdzētu sev saskarties ar savām emocijām.
29. marts
Mūsu pašu patiesā griba
“... Dieva griba attiecībā uz mums ietver to, ko vērtējam visaugstāk. Dieva griba... kļūst par mūsu
pašu patieso gribu.”
Bāzes teksts, 50. lpp.
Cilvēka dabai ir raksturīga vēlme dabūt kaut ko par velti. Mēs varam būt sajūsmā, kad kasieris veikalā
izdod mums atlikumu no divdesmitnieka, lai gan iedevām tikai desmitnieku. Mums ir tendence
domāt, ka maza negodīga rīcība neko nemainīs, ja neviens par to nezina. Bet kāds zina – mēs zinām,
un tam ir nozīme.
Bieži vien vecie paņēmieni, kas strādāja mūsu labā lietošanas laikā, nestrādā tagad, kad
atveseļojamies. Praktizējot Divpadsmit Soļus un garīgi augot, mēs sākam attīstīt jaunas vērtības un
standartus. Tagad mēs jūtamies neērti, ja izmantojam situācijas, par kurām lietošanas laikā būtu
priecājušies, ka esam tikuši cauri sveikā. Lietošanas laikā mēs esam nodarījuši ļaunu daudziem
cilvēkiem. Tomēr, tuvojoties Augstākajam Spēkam, mūsu vērtības mainās. Dieva griba mums kļūst
svarīgāka, nekā iespēja tikt cauri sveikā.
Kad mainās mūsu vērtības, mainās arī mūsu dzīve. Sekojot savai sirdsapziņas balsij, kuru mums ir
devis Augstākais Spēks, mēs vēlamies dzīvot saskaņā ar mūsu jaunajām vērtībām. Mēs esam atvēruši
savu dvēseli Augstākā Spēka gribai attiecībā uz mums. Patiesībā, Dieva griba ir kļuvusi par mūsu pašu
patieso gribu.
Tikai šodien: Padziļinot savu apzināto kontaktu ar Dievu, manas vērtības ir mainījušās. Šodien es
rīkošos saskaņā ar Dieva gribu – savu patieso gribu.
30. marts
Koncentrēties uz Dievu
“Pakāpeniski, kļūstot arvien vairāk orientētiem uz Dievu, nevis sevi, mūsu izmisums pārvēršas
cerībā.”
Bāzes teksts, 98. lpp.
Cerība – tā ir brīnišķīga lieta! Pirms ierašanās Anonīmajos Narkomānos daudziem no mums bija
pilnīgi bezcerīga dzīve. Mēs ticējām, ka mums ir lemts nomirt no savas slimības.
Daudzi mūsu biedri stāsta, ka programmas pirmajos mēnešos viņi jutās kā “rozā mākonī”. Mēs
pārtraucām lietot, ieguvām jaunus draugus, un dzīve likās daudzsološa. Lietas gāja lieliski, taču tad
mēs saskārāmies ar realitāti. Dzīve paliek dzīve – mēs atkal zaudējam darbu, mīļotie cilvēki mūs
pamet, draugi mirst, un mēs joprojām slimojam. Atturība no narkotikām mums nedod garantiju, ka
dzīvē viss vienmēr notiks tā, kā mēs vēlamies.
Kad pilnībā saskaramies ar dzīves realitāti, mēs vēršamies pie sava Augstākā Spēka un atceramies, ka
dzīve norit pēc saviem likumiem. Taču neatkarīgi no tā, kas notiek mūsu atveseļošanās laikā, mums
nevajag krist izmisumā, jo mums vienmēr ir cerība. Šī cerība slēpjas mūsu attiecībās ar Augstāko
Spēku.
Šīs attiecības, kā tas ir rakstīts mūsu Bāzes tekstā, attīstās laika gaitā: “Pamazām mēs kļūstam vairāk
vērsti uz Dievu.” Dzīves likstas vairs nespēj mūs iedzīt izmisumā, ja mēs arvien vairāk paļaujamies uz
savu Augstāko Spēku. Koncentrējoties uz Dievu, mēs mazāk koncentrējamies uz sevi.
Tikai šodien: Es paļaušos uz savu Augstāko Spēku. Es pieņemšu, ka, neatkarīgi no tā, kas notiek manā
dzīvē, mans Augstākais Spēks dāvās visu, kas man ir nepieciešams.
31. marts
Ārējais veidols un iekšējā būtība
“Mūsu īstā vērtība ir būt pašiem sev.”
Bāzes teksts, 108. lpp.
Strādājot ar Soļiem, mēs atklāsim patiesību par dažām mūsu rakstura pamatīpašībām. Mūsu
noslēpumu apzināšana un atklāšana, kā arī rakstura īpašību meklēšanas process atklāj mūsu patieso
dab. Iepazīstot sevi, mums būs jāpieņem lēmums būt tiem, kas mēs esam.
Mums vajadzētu palūkoties uz to, kā mēs cenšamies izskatīties Sadraudzības biedru un pasaules acīs,
un salīdzināt, vai tas saskan ar to, ko esam atklājuši sevī. Vai mēs necenšamies izlikties, ka mūs nekas
neuztrauc, lai gan patiesībā esam ļoti jūtīgi? Vai mēs neslēpjam savu nedrošības sajūtu aiz muļķīgiem
jokiem, tā vietā, lai ar kādu dalītos savās bailēs? Vai mēs neģērbjamies kā pusaudži, kaut arī mums
drīz būs pāri četrdesmit un būtībā esam konservatīvi?
Mums vajadzētu savādāk paraudzīties uz lietām, kuras, mūsuprāt, nebija “mums raksturīgas”. Varbūt
mēs izvairāmies no NA pasākumiem, jo mums “nepatīk pūlis”? Vai varbūt mums ir slepens sapnis
mainīt savu karjeru, taču neesam uzdrošinājušies to darīt, jo šāds sapnis nav “nopietns”?
Brīdī, kad iegūstam jaunu izpratni par sevi, mums parādās vēlme attiecīgi pielāgot savu uzvedību.
Mēs vēlamies būt īsti piemēri tam, kas mēs patiesībā esam.
Tikai šodien: Es izpētīšu savu ārējo veidolu, lai pārliecinātos, ka tas saskan ar manu iekšējo būtību. Es
centīšos rīkoties saskaņā ar garīgo izaugsmi, kuru esmu piedzīvojis atveseļošanās laikā.

1. aprīlis
Mīlestība un atkarība
“Daži no mums atkarības izraisītās sekas no sākuma pamanīja savos tuvākajos cilvēkos. Mūsu dzīves
bija atkarīgas no viņu gādības. Mēs bijām dusmīgi, vīlušies un sāpināti, ja viņi atrada sev jaunas
intereses, draugus un mīļotos”.
Bāzes teksts, 8. lpp.
Atkarība bija skārusi ikvienu mūsu dzīves jomu. Mēs meklējām cilvēkus, lai tie sakārtotu mūsu dzīves,
gluži tāpat, kā mēs meklējām narkotikas, lai tās padarītu mūsu dzīves ciešamas. Mēs cilvēkiem
izvirzījām neizpildāmas prasības un atbrīvojāmies no visiem, kuriem nebija kaut kas vērtīgs, ko mums
dot. Bieži vien ar mums palika tikai tie cilvēki, kuri paši bija pārāk izmisuši, lai spētu noraidīt mūsu
nereālās gaidas. Nav brīnums, ka mūsu atkarības dēļ mēs nespējām nodibināt un uzturēt veselīgas
intīmās attiecības.
Šodien, atveseļojoties, mēs negaidām, ka narkotikas sakārtos mūsu dzīves. Ja mēs joprojām gaidām,
ka to izdarīs cilvēki, iespējams, ir pienācis laiks pielietot mūsu atveseļošanās programmu arī mūsu
attiecībās. Mēs sākam ar to, ka atzīstam, ka mums ir problēma, un mēs nezinām, kā izveidot
veselīgas intīmās attiecības. Mēs meklējam Sadraudzības biedrus, kuriem ir bijušas līdzīgas
problēmas un kuri ir atraduši risinājumu. Mēs runājam ar viņiem un klausāmies, kā viņi dalās
attiecībā uz šo atveseļošanās aspektu. Mēs piemērojam programmu visās mūsu attiecībās, meklējot
tāda paša veida brīvību, kādu iegūstam atveseļojoties.
Tikai šodien: Man var būt mīlošas attiecības. Šodien es izpētīšu atkarības ietekmi uz savām
attiecībām un meklēšu atveseļošanās iespējas.
2. aprīlis
Pievilcība
“Mūsu sabiedrisko tēlu veido tas, ko mēs piedāvājam – veiksmīgi pierādītu veidu, kā dzīvot bez
narkotikām.”
Bāzes teksts, 78. lpp.
Jā, mēs piesaistām jaunpienācējus. Arvien vairāk atkarīgo atrod Anonīmo Narkomānu sadraudzību.
Bet kā mēs izturamies pret mūsu jaunpienācējiem, kad viņi ierodas, noguruši no cīņas ar savu
atkarību? Vai mēs pienākam pie tiem, kuri mūsu sapulcēs stāv malā – apmulsuši un nepārliecināti?
Vai mums ir vēlēšanās atvest viņus uz sapulci? Vai mēs strādājam personīgi ar atkarīgo, kurš
joprojām cieš? Vai mēs dodam savu tālruņa numuru? Vai mēs atsaucamies Divpadsmitā Soļa
aicinājumam, pat ja tas nozīmē izkāpt no mūsu ērtajām gultām nakts vidū? Vai mēs strādāsim ar
kādu, kuram ir atšķirīga seksuālā orientācija vai cita nacionalitāte? Vai mēs nežēlojam savu laiku
Sadraudzībai?
Bez šaubām, ka Sadraudzības biedri mūs sagaidīja ar mīlestību un pieņemšanu. Daudzus no mums
Anonīmajos Narkomānos pievilka sajūta, ka beidzot esam atraduši vietu, kurā jūtamies piederīgi. Vai
mēs piedāvājam tādu pašu piederības sajūtu mūsu jaunpienācējiem? Mēs nevaram reklamēt
Anonīmos Narkomānus, taču, pielietojot programmas principus dzīvē, mēs piesaistām
jaunpienācējus NA dzīves veidam tāpat kā tas piesaistīja mūs.
Tikai šodien: Es strādāšu ar jaunpienācēju. Es atcerēšos, ka pats savulaik biju jaunpienācējs. Es
centīšos piesaistīt citus ar tādu pašu piederības sajūtu, kāda tika dāvāta man.
3. aprīlis
Personīgi tev
“Dažādās personībās, kuras satiekam Sadraudzībā, garīgās atmodas ideja izpaužas dažādi.”
Bāzes teksts, 51. lpp.
Lai arī mēs visi strādājam pēc vienas programmas, katrs no mums savā veidā piedzīvo garīgo atmodu,
kas ir rezultāts mūsu darbam ar Soļiem. Veids, kādā mūsu dzīvē izpaudīsies garīgā atmoda, mainīsies
atkarībā no mūsu induvidualitātes.
Dažiem no mums Divpadsmitajā Solī gaidītā garīgā atmoda izraisīs atjaunotu interesi par reliģiju vai
misticismu. Citiem atmodīsies izpratne par apkārtējo dzīvi, un, iespējams, viņi pirmo reizi piedzīvos
līdzjūtību, bet citi sapratīs, ka Soļi viņus pamudināja izveidot savus morāles vai ētikas principus.
Vairumam no mums garīgā atmoda izpaudīsies kā visu šo lietu kombinācija, un katra kombinācija būs
tikpat unikāla kā atmodu piedzīvojušais indivīds.
Ja pastāv tik daudz garīgās atmodas veidu, kā mēs zinām, ka esam tādu piedzīvojuši? Divpadsmitais
Solis mums sniedz divas pazīmes: mēs esam atraduši principus, kas dod mums vadību, tādus
principus, kurus mēs vēlamies pielietot visās mūsu lietās, un mēs esam sākuši rūpēties par citiem
narkomāniem, nesavtīgi daloties savā pieredzē. Neatkarīgi no tā, kādas ir mūsu atmodas īpatnības,
mums visiem ir dāvāta vadība un mīlestība, kas mums ir nepieciešama, lai dzīvotu piepildītu un
garīgu dzīvi.
Tikai šodien: Lai arī kāda būtu mana garīgā atmoda, tā ir palīdzējusi man ieņemt savu vietu pasaulē
un piepildīt to ar mīlestību un dzīvi. Es esmu pateicīgs par to.
4. aprīlis
Sargājot mūsu atveseļošanos
“Mums ir jāatceras, ka tie esam mēs... kuri ir atbildīgi par mūsu atveseļošanos un mūsu lēmumiem.”
Bāzes teksts, 106. lpp.
Lielākajai daļai no mums nāksies saskarties ar izvēli, kas būs izaicinājums mūsu atveseļošanās
procesam. Mums būs jāizlemj, vai lietosim medikamentus, ja mēs, piemēram, ciešam no asām
fiziskām sāpēm. Mums būs jābūt ļoti godīgiem pret sevi attiecībā uz sāpju panesamību, godīgiem
pret ārstu par mūsu atkarību un atveseļošanos, kā arī godīgiem pret savu sponsoru. Jebkurā
gadījumā lēmums būs mūsu pašu ziņā, jo tie esam mēs, kuriem būs jādzīvo ar sekām.
Vēl viens tipisks izaicinājums ir izvēle apmeklēt viesības, kurās tiks pasniegts alkohols. Pirmkārt,
mums ir jānovērtē mūsu pašu garīgais stāvoklis. Būtu labi, ja kāds, kurš mūs atbalsta atveseļošanās
procesā, varētu tās apmeklēt kopā ar mums. Tomēr, ja nejūtamies gatavi tādam izaicinājumam,
mums, iespējams, vajadzētu atturēties apmeklēt šo pasākumu. Šodien mēs zinām, ka saglabāt mūsu
atveseļošanos ir svarīgāk, nekā saglabāt mūsu imidžu.
Visi šie lēmumi ir smagi, un tie prasa ne tikai rūpīgu izvērtējumu, bet arī mūsu sponsora vadību un
pilnīgu kapitulāciju mūsu Augstākajam Spēkam. Mēs pieņemam pareizo lēmumu, izmantojot visus
pieejamos resursus, tomēr galu galā lēmums ir mūsu pašu ziņā. Šodien mēs paši atbildam par savu
atveseļošanos.
Tikai šodien: Pieņemot lēmumu, kas var apdraudēt manu atveseļošanos, es izmantošu visus manā
rīcībā esošos resursus pirms izvēles izdarīšanas.
5. aprīlis
Identifikācija
“Beidzot kāds uzzināja manas neprātīgās domas un trakās lietas, kuras esmu darījis.”
Narkomāni bieži vien jūtas unikāli. Mēs esam pārliecināti, ka neviens nelietoja narkotikas tā kā mēs,
vai arī viņiem nebija jādara tas, ko mēs darījām, lai tās iegūtu. Sajūta, ka neviens mūs īsti nesaprot,
daudzus gadus var traucēt mūsu atveseļošanos.
Kad mēs beidzot nokļūstam Anonīmo Narkomānu sadraudzībā, sajūta, ka esam “vissliktākie” vai
“trakākie”, pamazām zūd. Mēs klausāmies, kā citi biedri dalās savā pieredzē. Mēs redzam, ka viņi ir
gājuši pa to pašu ērkšķaino ceļu, un par spīti tam ir spējuši atrast atveseļošanos. Mēs sākam ticēt, ka
arī mums tā ir iespējama.
Neraugoties uz to, ka mēs turpinām atveseļoties, laiku pa laikam mūsu domāšana joprojām ir
neprātīga. Tomēr mēs saprotam, ka tad, kad dalāmies savās problēmās, mūsu biedri var atrast
līdzības, daloties ar to, kā viņi ir tikuši galā ar šādām grūtībām. Neatkarīgi no tā, cik “nevesala” šķiet
mūsu domāšana, mēs rodam cerību, kad citi idintificējās ar mums, daloties ar risinājumiem, kurus ir
atraduši. Mēs sākam ticēt, ka varam pārdzīvot visu, kas var gadīties mūsu dzīvē, lai turpinātu
atveseļoties.
Anonīmo Narkomānu dāvana ir tā, ka mēs uzzinām, ka neesam vieni. Mēs varam pārtraukt lietošanu
un palikt tīri, daloties pieredzē, spēkā un pat mūsu “trakajā” domāšanā ar citiem Sadraudzības
biedriem. Kad mēs to darām, mēs kļūstam atvērti risinājumiem, kurus citi ir atraduši, pārvarot
līdzīgas grūtības.
Tikai šodien: Es esmu pateicīgs, ka varu identificēties ar citiem. Šodien es klausīšos, kā viņi dalās savā
pieredzē, un es dalīšos savējā.
6. aprīlis
Augošais godīgums
“Praktiski pārmaiņas notiek, jo tas, kas ir noderīgs vienā atveseļošānās stadijā, citā var nederēt.”
Bāzes teksts, 108. lpp.
Kad mēs pirmo reizi nokļuvām Anonīmajos Narkomānos, daudziem no mums nebija likumīgas
nodarbošanās. Atnākot uz NA programmu, ne visi no mums uzreiz nolemj, ka kļūs par godīgiem un
priekšzīmīgiem pilsoņiem. Taču atveseļojoties, mēs ātri atklājam, ka nejūtamies ērti, darot daudzas
no lietām, kuras, lieki nedomājot, darījām aktīvajā lietošanā.
Atveseļojoties, mēs sākam būt godīgi jautājumos, kuri, iespējams, mūs neuztrauca, kad mēs
“bliezām”. Mēs sākam atgriezt atlikumu, ko veikalā kasiere mums ir izdevusi kļūdas pēc, vai arī
atzīstamies, kad iebraucam ielas malā stāvošā automašīnā. Mēs saprotam, ka, ja mēs varam rīkoties
godīgi sīkumos, mums kļūst daudz vieglāk izturēt nopietnākus godīguma pārbaudījumus.
Daudzi no mums šeit ieradās ar ļoti ierobežotu spēju būt godīgiem. Tomēr mēs secinām, ka,
strādājot ar Divpadsmit Soļiem, mūsu dzīve sāk mainīties. Mums vairs nav pieņemami, ka mēs
gūstam labumu uz citu rēķina, un mēs varam justies labi attiecībā uz mūsu jaunatklāto godīgumu.
Tikai šodien: Es novērtēšu godīguma līmeni savā dzīvē un paskatīšos, vai tas mani apmierina.
7. aprīlis
Pagātnes vērtība
“Visās slimības un atveseļošanās fāzēs iegūtajai personīgajai pieredzei piemīt ne ar ko nesalīdzināma
terapeitiska vērtība. Mūsu uzdevums ir brīvi dalīties ar jebkuru atkarīgo, kurš vēlas atveseļoties. ”
Bāzes teksts, 11. lpp.
Lielākā daļa no mums ienāca programmā pilni nožēlas attiecībā uz mūsu pagātni. Mēs nepabeidzām
vidusskolu vai arī palaidām garām iespēju studēt augstskolā. Mēs iznīcinājām draudzības un laulības.
Mēs zaudējām darbu, un mēs zinājām, ka mēs to nevaram mainīt. Mēs domājām, ka vienmēr būsim
nožēlojami un mums vienkārši jāatrod veids, kā dzīvot ar šo nožēlu.
No otras puses, mēs atklājam, ka mūsu pagātne ir neizmantota zelta raktuve, kad gadās iespēja
dalīties tajā ar jaunpienācēju, kurš joprojām cieš. Klausoties, kā kāds dalās ar mums savā Piektajā
Solī, mēs varam sniegt īpašu uzticības sajūtu, ko nespēj dot neviens cits – mūsu pašu pieredzi. Mēs
esam rīkojušies līdzīgi. Mēs esam piedzīvojuši tādas pašas kauna un nožēlas sajūtas. Mēs esam
cietuši tādā veidā, kā var ciest vienīgi atkarīgais. Mēs atpazīstam sevi viņu stāstos, un viņi atpazīst
sevi mūsējos.
Mūsu pagātne ir vērtīga, faktiski nenovērtējama, jo mēs to varam izmantot, lai palīdzētu atkarīgajam,
kurš joprojām cieš. Kad mēs dalāmies savā pagātnē, mūsu Augstākais Spēks strādā caur mums. Šī
iespēja ir iemesls, kāpēc mēs joprojām esam šeit, un tā izpilde ir vissvarīgākais mērķis, kas mums
jāsasniedz.
Tikai šodien: Es vairs nenožēloju savu pagātni, jo, daloties ar citiem atkarīgajiem, es, iespējams, varu
novērst kāda cita cilvēka sāpes vai pat nāvi.
8. aprīlis
Laime
“Mēs iepazīstam laimi, prieku un brīvību.”
Bāzes teksts, 94. lpp.
Ja kāds šodien jūs apturētu uz ielas un pajautātu, vai esat laimīgs, ko jūs teiktu? "Tātad... man ir, kur
dzīvot, ēdiens ledusskapī, darbs, automašīna darbojas... Jā, domāju, ka esmu laimīgs," varētu būt
jūsu atbilde. Tie ir ārējie piemēri lietām, kurus daudzi no mums tradicionāli saista ar laimi, taču mēs
bieži aizmirstam, ka tas, vai esam laimīgi, ir atkarīgs tikai no mums – neviens nevar mūs padarīt
laimīgus.
Laime ir tas, ko mēs iegūstam, kad kļūstam par Anonīmo Narkomānu sadraudzības biedru.
Nenoliedzami, ka laime, ko mēs gūstam no dzīves, kas vērsta uz kalpošanu atkarīgajam, kurš
joprojām cieš, patiešām ir vērtība.
Kad mēs kalpojam citiem, neņemot vērā mūsu pašu vēlmes, mēs pamanām, ka mazāk
koncentrējamies uz sevi. Tā rezultātā mūsu dzīve kļūst daudz piepildītāka un saskanīgāka. Kalpojot
citiem, mēs saprotam, ka mūsu vajadzības ir vairāk kā apmierinātas.
Kas patiesībā ir laime? Mēs varam domāt par laimi kā apmierinājuma un gandarījuma sajūtu. Šķiet,
ka abas šīs sajūtas rodas tad, kad mēs vismazāk pēc tām tiecamies. Ja mēs dzīvojam tikai šodien,
nesot vēsti tam atkarīgajam, kurš joprojām cieš, mēs atrodam gandarījumu, laimi un dziļi jēgpilnu
dzīvi.
Tikai šodien: Es būšu laimīgs. Es atradīšu savu laimi, kalpojot citiem.
9. aprīlis
Nevesties uz negatīvajiem impulsiem
“Mēs mācāmies piedzīvot savas jūtas un saprotam, ka tās mums nespēj kaitēt, ja vien mēs neejam to
pavadā.”
IP Nr. 16, Jaunpienācējam
Daudzi no mums ieradās NA sadraudzībā bez izteiktas vēlēšanās pārtraukt lietošanu. Protams,
narkotikas mums sagādāja problēmas, un mēs gribējām, lai mums tādu nebūtu, taču mēs
nevēlējāmies pārtraukt ”kaifot”.
Tomēr galu galā mēs sapratām, ka problēmas nepazudīs, ja mēs nepārtrauksim lietot. Pat ja mums
ļoti gribējās “bliezt”, mēs to nedarījām, jo vairs negribējām maksāt par sekām. Jo ilgāk mēs palikām
tīri un strādājām ar programmu, jo lielāku brīvību mēs ieguvām. Agrāk vai vēlāk nepārvaramā
tieksme lietot pilnībā pazuda, un mēs palikām tīri, jo gribējām dzīvot tīri.
Tie paši principi attiecas uz citiem negatīviem impulsiem, kas var mūs nomākt. Mums var sagribēties
izdarīt kaut ko destruktīvu tikai tāpēc, ka mēs to vēlamies. Esam to darījuši iepriekš un dažreiz
domājam, ka esam tikuši cauri sveikā, bet dažreiz neesam. Ja mēs vairs nevēlamies maksāt par
negatīvu impulsu vadītu rīcību, mēs varam to arī nedarīt.
Tas patiešām var būt grūti, gandrīz tik pat grūti, kā saglabāt tīrību atveseļošanās sākumā. Taču mūsu
Sadraudzībā ir biedri ar līdzīgu pieredzi, un viņi ir ieguvuši brīvību nepadoties savām negatīvajām
tieksmēm. Mēs varam atrast virzienu, atbalstu un spēku, kas mūs atturēs no jebkādas destruktīvas
kompulsijas, daloties par to un meklējot citu cilvēku, kuri atveseļojas, palīdzību un Spēku, kas ir
varenāks par mums.
Tikai šodien: Tas ir normāli, ka man ir šādas sajūtas. Ar sava sponsora, manu NA draugu un Augstākā
Spēka palīdzību es varu nepaust savus negatīvos impulsus.
10. aprīlis
Pārāk aizņemti
“Mums ir jāizmanto tas, ko iemācāmies, citādi mēs to zaudēsim, atsākot lietot.”
Bāzes teksts, 87. lpp.
Daži no mums, uzkrājot zināmu tīrības laiku, mēdz aizmirst to, kas ir mūsu vissvarīgākā prioritāte.
Reizi nedēļā vai retāk mēs sev sakām: “Vajadzētu šovakar aiziet uz sapulci. Sen neesmu bijis... ”
Mēs esam aizņemti ar daudzām ietām, kuras noteikti ir svarīgas, taču ne tik svarīgas kā mūsu
pastāvīgā dalība Anonīmo Narkomānu programmā. Tas notiek pakāpeniski. Mēs atrodam darbu,
atkal apvienojamies ar mūsu ģimenēm, audzinām bērnus. Suns saslimis vai vakarā jāapmeklē
mācības. Jātīra māja, jāpļauj zāliens, jāstrādā līdz vēlam vakaram. Mēs esam noguruši. Šovakar ir laba
teātra izrāde. Tad pēkšņi pamanām, ka sen neesam zvanījuši sponsoram, apmeklējuši sapulci,
runājuši ar jaunpienācēju vai kontaktējušies ar savu Augstāko Spēku.
Ko mums darīt šādā brīdī? Vai nu mēs atjaunojam savu apņēmību atveseļoties, vai arī turpinām būt
pārāk aizņemti, līdz kaut kas notiks, un mūsu dzīve atkal kļūs nevadāma. Tāda, lūk, izvēle! Mēs
nenožēlosim, ja pieliksim pūles, lai saglabātu atveseļošanās pamatus, uz kuriem balstās mūsu dzīve.
Šis pamats padara iespējamu visu pārējo, un tas noteikti sabruks, ja mēs būsim pārāk aizņemti ar visu
pārējo.
Tikai šodien: Es nevaru atļauties būt pārāk aizņemts, lai atveseļotos. Šodien es izdarīšu kaut ko tādu,
kas stiprinās manu atveseļošanos.
11. aprīlis
Aizspriedumainība
“Jauni priekšstati nevar ienākt aizvērtā prātā... Atvērts prāts sniedz mums to redzējumu, kas visu
dzīvi no mums ir izvairījies.”
Bāzes teksts, 99. lpp.
Mēs ieradāmies NA sadraudzībā mūsu dzīves smagākajā brīdi. Mums vienkārši nezinājām, ko tālāk
darīt. Visvairāk mums bija nepieciešamas jaunas idejas, jauns dzīves veids un to cilvēku pieredzes,
kuri zināja, kā šīs idejas strādā. Tomēr aizspriedumainība mums neļāva tās īstenot, kaut gan tās
mums bija nepieciešamas, lai dzīvotu.
Noliegums neļauj mums novērtēt, cik ļoti mums ir vajadzīgas jaunas idejas un jauns virziens. Atzīstot
savu bezspēcību, un to, ka mūsu dzīve ir kļuvusi nevadāma, mēs ļaujam sev ieraudzīt, cik nozīmīgi ir
tas, ko piedāvā NA programma.
Pašpārliecinātība un stūrgalvība var būt nopietns šķērslis atziņai, ka pastāv Spēks, kas ir varenāks par
mums. Tomēr tad, kad mēs atzīstam to nožēlojamo stāvokli, kurā mūs ir novedusi pašpārliecinātība,
mēs atveram acis un prātu jaunām iespējām. Kad citi mums stāsta par Spēku, kurš ir atgriezis veselo
saprātu viņu dzīvēs, mēs sākam ticēt, ka šāds Spēks to var izdarīt arī mums.
Koks, kam ir nogriezti zari, iznīks, ja tā stumbrā neieaudzēs jaunus zarus. Tieši tādā pašā veidā
atkarība nogrieza mums jebkuru iespējamo virzienu mūsu dzīvēs. Lai augtu vai pat izdzīvotu, mums ir
jāatver prāts un jāļauj jaunām idejām ieaugt mūsu apziņā.
Tikai šodien: Es lūgšu savu Augstāko Spēku atvērt manu prātu jaunām atveseļošanās idejām.
12. aprīlis
Kopējā ainava
“Taču visām garīgajām atmodām ir kaut kas kopējs. Kopīgais tām ir vientulības beigas un mūsu
dzīves virziena apziņa.”
Bāzes teksts, 51. lpp.
Mēs iegūstam sava veida garīgo pieredzi brīdī, kad mēs saskaramies ar kaut ko varenāku, nekā mēs
paši. Mums ir aizdomas, ka darbojas spēki, par kuriem mums nav izpratnes. Uz mirkli mēs ieraugām
īslaicīgu dzīves kopainas ieskatu un tajā brīdī iegūstam pazemību.
Mūsu ceļojums caur Divpadsmit Soļiem sniegs līdzīga rakstura garīgo pieredzi, tikai dziļāku un
paliekošāku. Mēs turpinām nepārtrauktu mūsu ego ierobežošanas procesu, vienlaikus apzinoties
plašāku dzīves perspektīvu. Mūsu skats uz pasauli paplašinās tik tālu, ka vairs nedominē mūsu
pārspīlētā pašnozīmīguma sajūta.
Pateicoties mūsu atjaunotajai apziņai, mēs vairs nejūtamies izolēti no pārējās cilvēces. Mēs,
iespējams, nesaprotam, kāpēc pasaule ir tāda, kāda tā ir, vai kāpēc cilvēki reizēm izturas tik mežonīgi
viens pret otru. Taču mēs saprotam, kas ir ciešanas, un, atveseļojoties, varam darīt visu iespējamo,
lai tās mazinātu. Kad mūsu personīgā artava tiek apvienota ar citām, mēs kļūstam par grandiozas
kopainas būtisku daļu. Beidzot mēs esam atraduši saikni ar apkārtējo pasauli.
Tikai šodien: Es esmu tikai viens cilvēks dzīves kopējā ainavā. Es pazemīgi pieņemu savu vietu tajā.
13. aprīlis
Izdabāšana
“Šī apliecinājumu meklējošā uzvedība noveda mūs vēl dziļāk atkarībā.”
Bāzes teksts, 15. lpp.
Kad citi cilvēki atbalsta to, ko mēs darām vai sakām, mēs jūtamies labi, bet kad viņi to nedara –
jūtamies slikti. Viņu viedoklim par mums un tam, kā tas liek mums justies, var būt pozitīva nozīme.
Skats no malas, kad esam uz pareizā ceļa, var iedvesmot mūs turpināt rīkoties atbilstoši.
“Izdabāšana” ir pavisam kas cits. Mēs “izdabājam”, kad darām lietas pareizi vai nepareizi tikai tāpēc,
lai iegūtu citu cilvēku atzinību. Mūsu zemais pašnovērtējums liek mums domāt, ka mums ir
nepieciešama kāda cita atzinība, lai mēs justos labi. Mēs darām visu, kas, mūsuprāt, ir nepieciešams,
lai mūs uzslavētu. Kādu laiku mēs jūtamies labi, taču pēc tam tas mums rada sāpes. Mēģinot izpatikt
citiem, mēs pazemojam sevi un savas vērtības. Mēs saprotam, ka citu cilvēku atzinība neaizpildīs
mūsu tukšumu.
Iekšējais gandarījums, kuru mēs meklējam, ir atrodams, darot pareizās lietas pareiza iemesla dēļ.
Mēs beidzam izdabāt, ja pārtraucam rīkoties tikai tāpēc, lai iegūtu ārēju atzinību, un sākam rīkoties
saskaņā ar mūsu Augstākā Spēka gribu. Mēs būsim patīkami pārsteigti, konstatējot, ka cilvēki, kuri
patiešām ir svarīgi mūsu dzīvē, atzinīgi novērtēs mūsu rīcību, tomēr vissvarīgākais ir tas, ka arī mēs
paši to novērtēsim.
Tikai šodien: Augstākis Spēks, palīdzi man dzīvot saskaņā ar garīgajiem principiem. Tikai tad es
varēšu atzinīgi novērtēt pats sevi.
14. aprīlis
Jauna vīzija
“Vai mēs patiešām vēlamies atbrīvoties no saviem aizvainojumiem, dusmām un bailēm?”
Bāzes teksts, 35. lpp.
Kādēļ mēs tos saucam par “trūkumiem”? Varbūt tos vajadzētu saukt par “pārpilnībām”, jo zinām, cik
daudz mums to ir, un ir nepieciešams ilgs laiks un milzīgs darbs, lai tās pazustu no mūsu dzīves. Daži
no mums uzskata, ka mūsu trūkumi ir tieši tās rakstura īpašības, kuras izglāba mūsu dzīvības laikā,
kad lietojām. Ja tā ir taisnība, tad nav brīnums, ka mēs dažkārt pieķeramies tām kā veciem, labiem
draugiem.
Ja mums ir problēmas ar aizvainojumiem, dusmām vai bailēm, mēs varam mēģināt iedomāties, kāda
būtu mūsu dzīve bez šiem traucējošiem defektiem. Jautājot sev, kāpēc mēs reaģējam noteiktā veidā,
mēs nonākam pie secinājuma, ka tam pamatā var būt bailes. “Kāpēc es baidos mainīties?” mēs sev
jautājam. “Vai man ir bail no tā, kāds es būšu bez šīm rakstura iezīmēm?”
Kad esam atklājuši savas bailes, mums rodas spēja tās pārvarēt. Mēs cenšamies iedomāties, kāda
varētu būt dzīve bez dažiem mūsu acīmredzamākajiem trūkumiem. Tas dod mums sapratni, kas
slēpjas aiz mūsu bailēm, nodrošinot motivāciju, kas mums ir nepieciešama, lai tās pārvarētu.
Mūsu Augstākais Spēks piedāvā jaunu redzējumu dzīvei – brīvai no mūsu trūkumiem. Šis redzējums ir
mūsu pašu labāko, spilgtāko sapņu iemiesojums. Mums nav jābaidās no šīs vīzijas.
Tikai šodien: Es iedomāšos, kāda varētu būt mana dzīve bez rakstura trūkumiem. Es lūgšu, lai Dievs
būtu gatavs novērst manus trūkumus.
15. aprīlis
Turpini atgriezties
“Mēs esam sākuši izbaudīt dzīvi bez narkotikām un vēlamies iegūt vairāk labumu, ko NA sadraudzība
mums piedāvā.”
Bāzes teksts, 28. lpp.
Vai atcerieties laiku, kad, skatoties uz atkarīgajiem, kuri atveseļojas, jūs domājāt: “Ja viņi nelieto
narkotikas, par ko viņiem būtu jāpriecājas?” Varbūt domājāt, ka, pārtraucot lietošanu, visa jautrība
dzīvē ir beigusies? Daudzi no mums patiešām tā domāja – mēs bijām pārliecināti, ka mūsu “labā
dzīve” ir pagātnē. Šodien daudzi no mums var pasmieties par šiem maldiem, jo mēs zinām, cik pilnīga
var būt mūsu dzīve atveseļojoties.
Daudzas lietas, kuras sagādā mums prieku atveseļojoties, mēs iegūstam aktīvi piedaloties
Sadraudzības dzīvē. Tur mēs atrodam patiesu biedriskumu un draugus, kuri mūs saprot un nesavtīgi
rūpējas par mums. Mēs atrodam vietu, kur varam būt noderīgi citiem. Atveseļošanās sapulces,
kalpošanas aktivitātes un citi Sadraudzības pasākumi aizpilda mūsu laiku un intereses.
Sadraudzība var būt spogulis, kurā mēs redzam skaidrāku attēlu, kas mēs patiesībā esam. Mēs
atrodam skolotājus, palīgus, draugus, mīlestību, rūpes un atbalstu. Sadraudzībai vienmēr ir kaut kas,
ko mums piedāvāt, ja vien mēs turpinām atgriezties.
Tikai šodien: Es zinu, kur ir “labā dzīve”. Es turpināšu atgriezties.
16. aprīlis
“Rīkoties it kā...”
“Šodien mēs meklējam risinājumus, nevis problēmas. Mēs mēģinām pielietot to, ko esam
iemācījušies.”
Bāzes teksts, 60. lpp.
Kad pirmo reizi dzirdējām, ka mums vajadzētu “rīkoties it kā...”, daudzi no mums iebilda: “Tas taču
nav godīgi! Es domāju, ka Anonīmajos Narkomānos mums vienmēr vajadzētu būt godīgiem attiecībā
uz savām jūtām.”
Varbūt mums vajadzētu atcerēties laiku, kad tikko ieradāmies programmā. Iespējams, ka mēs
neticējām Dievam, tomēr lūdzāmies. Vai varbūt nebijām pārliecināti, ka programma mums palīdzēs,
bet tik un tā turpinājām apmeklēt sapulces, neatkarīgi no tā, ko domājām. Šo pašu pieeju var
pielietot arī uz citām lietām mūsu atveseļošanās procesā. Mūs var biedēt kupli apmeklētas sapulces,
taču, ja rīkojamies pārliecinoši un paceļam roku, mēs ne tikai jutīsimies labāk, bet arī secināsim, ka
mūs vairs tik ļoti nebiedē sapulces dalībnieku skaits.
Katra darbība, ko mēs veicam līdzīgā veidā, tuvina mūs tam, lai mēs kļūtu par tiem cilvēkiem, kādiem
mums ir jābūt. Katra pozitīvā pārmaiņa uzlabo mūsu pašnovērtējumu. Darot pretēji ierastajam, mēs
sapratīsim, ka mēs sākam domāt savādāk. “Rīkojoties it kā...”, mēs attīstam pareizo domāšanas
veidu.
Tikai šodien: Es mēģināšu rīkoties tā, it kā es pieņemu situāciju, no kuras parasti centos aizbēgt.
17. aprīlis
Prioritāte - sapulces
“Sākumā man likās, ka nav iespējams apmeklēt vairāk nekā vienu vai divas sapulces nedēļā. Tas
vienkārši negāja kopā ar visu pārējo, kas man bija jāizdara. Vēlāk es uzzināju, ka manas prioritātes
bija apgrieztas kājām gaisā. Patiesībā visam pārējam vajadzēja iekļauties manā sapulču grafikā.”
Ienākot Anonīmo Narkomānu sadraudzībā, daži no mums reti apmeklēja sapulces un pēc tam
brīnījās, kādēļ nevar palikt tīri? Drīz vien mēs uzzinājām, ka regulārai sapulču apmeklēšanai ir jākļūst
par mūsu prioritāti, ja vēlamies saglabāt tīrību.
Un tad mēs visu sākām no jauna. Sekojot mūsu sponsora ieteikumam, mēs apņēmāmies apmeklēt
deviņdesmit sapulces deviņdesmit dienās. Pirmās trīsdesmit dienas mēs sevi identificējām kā
jaunpienācējus, lai citi varētu mūs labāk iepazīt.
Sekojot mūsu sponsora norādījumiem, mēs pārtraucām gari runāt, lai iemācītos klausīties. Sapulces
kļuva nozīmīgas, un mūsu tīrība turpinājās. Šodien mēs apmeklējam sapulces dažādu iemeslu dēļ.
Dažkārt mēs ejam uz sapulcēm, lai dalītos pieredzē, spēkā un cerībās ar jaunpienācējiem, reizēm, lai
satiktu draugus, un dažreiz mēs ejam tikai tāpēc, ka mums ir nepieciešams ciešs apskāviens. Ir reizes,
kad mēs aizejam no sapulces un saprotam, ka tā īsti neko neesam dzirdējuši, tomēr mēs jūtamies
labāk.
Mīlestības un prieka atmosfēra, kas piepilda mūsu sapulces, ir dāvājusi mums vēl vienu tīru dienu.
Sapulču apmeklēšana ir mūsu prioritāte, neatkarīgi no tā, cik aizņemta ir mūsu dzīve.
Tikai šodien: Dziļi savā savā sirdī es zinu, ka sapulces man dod visu, kas ir nepieciešams. Šodien es
vēlu sev labu. Es apmeklēšu sapulci.
18. aprīlis
"Es saprotu"
“Mēs pazemīgi lūdzām Viņu atbrīvot mūs no šiem trūkumiem.”
Septītais Solis
Kad esam pilnībā gatavi savu rakstura defektu novēršanai, daudzi no mums ir pilnībā gatavi! Ironiski,
taču tieši šeit sākas nepatikšanas. Jo vairāk mēs cīnamies, lai atbrīvotos no kāda konkrēta defekta, jo
spēcīgāks mums šķiet šis trūkums. Ir nepieciešama pazemība, lai saprastu, ka mēs esam bezspēcīgi
ne tikai savas atkarības priekšā, bet arī attiecībā uz mūsu rakstura trūkumiem.
Visbeidzot mums “pielec”. Septītais Solis neapgalvo, ka mums pašiem vajadzētu atbrīvoties no
trūkumiem. Mums jālūdz Augstāko Spēku atbrīvot no tiem. Mūsu ikdienas lūgšanu fokuss sāk
mainīties.
Atzīstot savu nespēju pilnveidot sevi, mēs lūdzam savu Augstāko Spēku darīt mūsu labā to, ko
nevaram izdarīt paši. Un tad mēs gaidām. Ilgu laiku mūsu programma var iestrēgt Septītajā Solī.
Visticamāk mēs nepiedzīvosim pēkšņu un pilnīgu atbrīvojumu no defektiem, taču pakāpeniski mēs
pamanām nelielas pārmaiņas sevis un apkārtējo cilvēku uztverē. Caur Septītā Soļa prizmu mēs sākam
mazāk kritiski uztvert citus cilvēkus. Mēs zinām, ka daudzi no viņiem līdzīgi kā mēs cīnās ar
trūkumiem, no kuriem viņi būtu laimīgi atbrīvoties. Mēs zinām, ka viņi tāpat kā mēs ir bezspēcīgi
attiecībā uz saviem trūkumiem, un mūs interesē, vai arī viņi pazemīgi lūdz, lai atbrīvotos no rakstura
defektiem.
Mēs sākam novērtēt sevi un apkārtējos ar līdzjūtību, kas rodās no pazemības, kuru esam ieguvuši.
Vērojot citus cilvēkus un sevi, mēs beidzot varam teikt: “Es saprotu.”
Tikai šodien: Dievs, palīdzi man redzēt no Septītā Soļa skatu punkta. Palīdzi man saprast.
19. aprīlis
Ikdienas darbs
“Bieži atkarīgie ir vēlējušies plūkt smaga darba augļus, neko nedarot.”
Bāzes teksts, 35. lpp.
Kad mēs pirmo reizi ieradāmies NA, daži no mums gribēja visu un uzreiz. Mēs vēlējāmies dvēseles
mieru, automašīnu, laimīgas attiecības, draugus, tuvību ar mūsu sponsoru – visu to, ko citi cilvēki bija
ieguvuši pēc mēnešiem un gadiem, strādājot ar Soļiem un pieņemot dzīvi tādu, kāda tā ir.
Mums bija jāpieliek pūles, lai saprastu, ka dvēseles miers rodas no darba ar Soļiem. Mēs tiekam pie
jaunas automašīnas, katru dienu ejot uz darbu un mēģinot “pielietot šos principus visās mūsu lietās”,
ieskaitot nodarbošanos. Mums parādās veselīgas attiecības, ja vēlamies komunicēt un ieguldam
smagu darbu. Draudzība ar sponsoru rodas, ja griežamies pēc palīdzības gan labajos, gan grūtajos
laikos.
Mēs esam atraduši ceļu uz labāku dzīves veidu Anonīmajos Narkomānos, taču, lai sasniegtu savu
galamērķi, mums ir jāveic ikdienas darbs.
Tikai šodien: Es vēlos labāku dzīvi. Es sapratīšu, ko es gribu, uzzināšu, kā to iegūt, pārrunāšu to ar
savu sponsoru, un veikšu nepieciešamo ikdienas darbu.
20. aprīlis
Nošķirt sevi no ģimenes problēmām
“Atkarība ir ģimenes slimība, taču mainīties varam tikai mēs paši.”
Daudzi no mums nāk no destruktīvām ģimenēm. Reizēm neprāts, kas valda mūsu radinieku starpā,
liekas nepanesams. Dažkārt mums gribas savākt savas mantas un doties tālu, tālu prom. Mēs lūdzam,
lai mūsu ģimenes locekļi pievienotos mums atveseļošanās programmā, taču ne vienmēr tas notiek.
Dažreiz, neraugoties uz mūsu centieniem nest šo vēsti, mēs secinām, ka mēs nespējam palīdzēt
mums visdārgākajiem cilvēkiem. Mūsu grupas pieredze mums ir iemācījusi, ka mūsu radinieki ir
emocionāli pārāk tuvi mums, lai viņiem palīdzētu. Mēs saptotam, ka labāk ir atstāt viņus mūsu
Augstākā Spēka gādībā.
Izrādās, ka, pārtraucot mūsu mēģinājumus risināt ģimenes locekļu problēmas, mēs viņiem dodam
iespēju rīkoties patstāvīgi. Atgādinot viņiem, ka mēs nespējam atrisināt viņu problēmas, mēs sev
dodam brīvību dzīvot pašiem savu dzīvi. Mēs ticam, ka Dievs palīdzēs mūsu radiniekiem. Bieži vien
labākais, ko varam dot saviem mīļajiem, ir mūsu pašu atveseļošanās piemērs. Ģimenes saprāta un
mūsu pašu labā mums ir jāļauj radiem atrast savu ceļu, kā atveseļoties.
Tikai šodien: Es centīšos strādāt ar savu programmu un atstāt ģimeni Augstākā Spēka gādībā.
21. aprīlis
Bailes
“Mēs sapratām, ka mums nav citas izvēles – vai nu pilnībā mainīt veco domāšanas veidu, vai arī
atgriezties atpakaļ lietošanā.”
Bāzes teksts, 23. lpp.
Daudzi no mums saprata, ka mūsu vecā domāšanas veida pamatā bija bailes. Mēs baidījāmies, ka
nevarēsim dabūt narkotikas, vai to nebūs pietiekami. Mēs baidījāmies no atmaskošanas, aresta un
ieslodzījuma. Tālāk tam sekoja bailes no finanšu problēmām, palikt bez pajumtes, pārdozēšanas un
slimībām. Bailes kontrolēja mūsu rīcību.
Atveseļošanās sākums daudziem no mums nebija atšķirīgs – bailes dominēja mūsu domāšanā. “Ko
darīt, ja palikt tīram būs pārāk sāpīgi?" mēs sev jautājām. “Ja nu man tas neizdodas? Ko darīt, ja es
neiepatikšos NA biedriem? Varbūt NA programma vispār nestrādā?” Bailes, kas slēpjas aiz šīm
domām, joprojām var kontrolēt mūsu uzvedību, neļaujot mums uzņemties riskus, kas ir
nepieciešami, lai saglabātu tīrību un augtu. Var šķist, ka ir vieglāk noskaņoties uz zaudējumu,
padodoties jau pašā sākumā, nekā riskēt ar visu nelielas cerības dēļ. Taču šāda veida domāšana mūs
noved tikai pie recidīva.
Lai paliktu tīri, mums ir jāatrod motivācija mainīt savu veco domāšanas veidu. Tas, kas ir palīdzējis
citiem atkarīgajiem, var darboties arī mūsu labā, tomēr mums ir jābūt gataviem pašiem to izmēģināt.
Mums jāatmet savas vecās ciniskās šaubas par labu nesatricināmai cerībai. Kad to izdarīsim, mēs
redzēsim, ka ir vērts riskēt.
Tikai šodien: Es lūdzu gatavību mainīt savu veco domāšanas veidu un spēju pārvarēt savas bailes.
22. aprīlis
Atvērtais ceļš
“Šis ir mūsu garīgās izaugsmes ceļš.”
Bāzes teksts, 38. lpp.
Kad ieradāmies savā pirmajā NA sapulcē, daudziem no mums likās, ka tās ir ceļa beigas. Mēs vairs
nevarējām lietot. Mēs bijām garīgi bankrotējuši. Lielākā daļa no mums bija pilnīgi izolēti un domāja,
ka mums vairs nav dēļ kā dzīvot. Pēc kāda laika, uzsākot savu atveseļošanās programmu, mēs
sapratām, ka esam nonākuši uz neierobežotu iespēju ceļa.
Sākumā likās diezgan grūti nelietot, taču, redzot, kā citi atkarīgie strādā ar Soļiem un pielieto šos
principus savās dzīvēs, mēs sapratām, ka atveseļošanās ir kas vairāk, nekā tikai nelietošana. Mūsu NA
draugu dzīve bija mainījusies. Viņiem bija attiecības ar Dievu, kā viņi to saprata. Viņi bija atbildīgi
Sadraudzības un sabiedrības locekļi. Viņiem bija iemesls dzīvot, un mēs sākām ticēt, ka visas šīs lietas
ir iespējamas arī mums.
Turpinot savu atveseļošanos, pašapmierinātība, neiecietība vai negodīgums var novirzīt mūs no
pareizā ceļa. Kad tas notiek, mums ātri jāapzinās šīs bīstamās tendences un jāatgriežas atpakaļ uz
mūsu atvērtā ceļa uz brīvību un izaugsmi.
Tikai šodien: Es turpināšu attīstīt savas garīgās, sociālās un vispārējās dzīves prasmes, pielietojot
programmas principus. Es varu iet pa atveseļošanās ceļu tik tālu, cik vien vēlos.
23. aprīlis
Dievs, kā mēs Viņu saprotam
“Daudzi no mums saprot Dievu vienkārši kā jebkādu spēku, kas palīdz nelietot.”
Bāzes teksts, 27. lpp.
Daži no mums uzsāka atveseļošanos ar jau esošu izpratni par Augstāko Spēku, taču daudziem no
mums “Dievs” bija problemātisks jēdziens. Mēs varam šaubīties par jebkāda Spēka esamību, kas ir
varenāks par mums pašiem. Vai arī mums nākas atcerēties kādu nepatīkamu reliģisku pieredzi, un
mēs kautrējamies no visa, kas ir “saistīts ar Dievu”.
Mēs sākam atveseļoties, un tas nozīmē, ka mēs varam sākt no jauna arī mūsu garīgo dzīvi. Ja mums
nepatīk tas, ko uzzinājām, kad uzaugām, mēs varam izmēģināt atšķirīgu pieeju savam garīgumam.
Mums nav jāsaprot viss uzreiz vai jāatrod pareizās atbildes uz visiem mūsu jautājumiem. Dažkārt
pietiek tikai zināt, ka citiem NA biedriem viņu ticība ir palīdzējusi saglabāt tīrību.
Tikai šodien: Viss, kas man tagad ir jāzina par Augstāko Spēku, ir tas, ka šis Spēks palīdz man saglabāt
tīrību.
24. aprīlis
Dzīves Divpadsmit Soļi
“Atturoties no lietošanas un strādājot ar Anonīmo Narkomānu Divpadsmit Soļiem, mūsu dzīves ir
kļuvušas jēgpilnas.”
Bāzes teksts, 9. lpp.
Pirms nokļūšanas Anonīmo Narkomānu sadraudzībā mūsu dzīves bija koncentrētas uz lietošanu.
Lielākoties mums bija atlicis ļoti maz enerģijas darbam, attiecībām vai citām aktivitātēm. Mēs
kalpojām tikai mūsu atkarībai.
Anonīmo Narkomānu Divpadsmit Soļi sniedz vienkāršu veidu, kā mainīt mūsu dzīvi. Mēs sākam ar to,
ka paliekam tīri tikai šodien. Kad mūsu enerģija vairs netiek novirzīta atkarībai, mēs pamanām, ka
mums tā pietiek citu interešu īstenošanai. Augot atveseļošanās procesā, mēs spējam uzturēt
veselīgas attiecības. Mēs kļūstam par uzticamiem darbiniekiem. Hobiji un atpūta šķiet daudz
pievilcīgāki. Mēs palīdzam citiem, pateicoties savai dalībai NA .
Anonīmie Narkomāni mums nesola, ka mēs atradīsim labu darbu, mīlošas attiecības vai piepildītu
dzīvi, taču, strādājot ar Divpadsmit Soļiem no labākās sirdsapziņas, mēs secinām, ka varam kļūt par
tādiem cilvēkiem, kuri ir spējīgi atrast darbu, uzturēt mīlošas attiecības un palīdzēt citiem. Mēs
pārstājam kalpot savai slimībai un sākam kalpot Dievam un citiem cilvēkiem. Divpadsmit Soļi ir mūsu
dzīves pārmaiņu atslēga.
Tikai šodien: Man pietiks gudrības izmantot Divpadsmit Soļus savā dzīvē un drosmes augt
atveseļošanās procesā. Es pielietošu programmu, lai kļūtu par atbildīgu un ražīgu sabiedrības locekli.
25. aprīlis
Aptverot realitāti
“Šodien atveseļošanās mums ir realitāte.”
Bāzes teksts, 104. lpp.
Lietošanas laikā sāpes un ciešanas bija mūsu realitāte. Mēs negribējām pieņemt savu dzīves situāciju,
ne arī mainīt to, kas mūsu dzīvē bija nepieņemams. Mēs mēģinājām izvairīties no sāpēm, lietojot
narkotikas, taču lietošana tikai sarežģīja mūsu problēmas. Mūsu izkropļotā realitātes uztvere kļuva
par murgu.
Anonīmo Narkomānu sadraudzībā mēs uzzinām, ka sapņi var aizstāt mūsu murgus. Mēs augam un
maināmies. Mēs iegūstam izvēles brīvību. Mēs spējam dot un saņemt mīlestību. Mēs varam godīgi
dalīties par sevi, nepārspīlējot vai nenoniecinot patiesību. Mēs pieņemam tos izaicinājumus, kurus
mums piedāvā īstā dzīve.
Atveseļošanās nedod mums imunitāti pret dzīves realitātēm, taču saskaroties ar tām, Anonīmajos
Narkomānos mēs varam atrast atbalstu un patiesas rūpes. Mums vairs nav jābēg no realitātes, atkal
lietojot narkotikas, jo mūsu vienotība ar citiem programmas biedriem dod mums spēku. Šodien
atveseļošanās atbalsts, rūpes un līdzjūtība palīdz mums redzēt, piedzīvot un novērtēt dzīves realitāti
tādu, kāda tā ir.
Tikai šodien: Atveseļošanās dāvā man iespēju dzīvot un baudīt dzīvi tādu, kāda tā patiešām ir. Šodien
es aptveršu šo realitāti.
26. aprīlis
Sevis pieņemšana
“Divpadsmit Soļu atveseļošanās programmas pielietošana ir visefektīvākais līdzeklis sevis
pieņemšanas sekmēšanai.”
IP Nr. 19, Sevis pieņemšana
Kad ieradāmies Anonīmo Narkomānu sadraudzībā, lielākajai daļai no mums bija problēmas ar sevis
pieņemšanu. Mēs nicinājām sevi, redzot to postu, ko bijām nodarījuši aktīvās lietošanas laikā. Mums
bija grūti pieņemt sevi un savu pagātni.
Sevis pieņemšana notiek raitāk, ja mēs vispirms atzīstam, ka mums ir slimība, ko sauc par atkarību, jo
vieglāk ir pieņemt sevi kā slimu, nevis kā sliktu cilvēku. Jo vieglāk ir pieņemt sevi, jo vieglāk ir
uzņemties atbildību par savu rīcību. Mēs mācamies pieņemt sevi nepārtraukta atveseļošanās
procesa gaitā. Darbs ar Anonīmo Narkomānu Divpadsmit Soļiem palīdz mums pieņemt sevi un savu
dzīvi.
Garīgie principi, kā piemēram, kapitulācija, godīgums, ticība un pazemība, palīdz atbrīvot mūs no
pagātnes kļūdu nastas. Mūsu attieksme mainās, pielietojot šos principus ikdienas dzīvē, un spēja
pieņemt sevi vairojas atveseļošanās procesa gaitā.
Tikai šodien: Sevis pieņemšana ir process, kuru uzsāk Divpadsmit Soļi. Šodien es uzticēšos šim
procesam, strādāšu ar Soļiem un mācīšos pieņemt sevi.
27. aprīlis
Atpazīt aizvainojumus un atbrīvoties no tiem
“Mēs vēlamies skatīties tai acīs, redzēt to tādu, kāda tā ir patiesībā, un to palaist, lai spētu dzīvot
šodienā”.
Bāzes teksts, 30. lpp.
Daudziem no mums atveseļošanās sākumā bija grūti idintificēt savus aizvainojumus. Mēs sēdējām
pie sava Ceturtā Soļa, ilgi domādami, līdz beidzot nolēmām, ka mums vienkārši nav nekādu
aizvainojumu. Iespējams, ka pierunājām sevi noticēt, ka neesam nemaz tik slimi.
Šādu viltīgu aizvainojumu noliegumu nosaka mūsu atkarības slimības būtība. Vairums mūsu jūtu bija
dziļi apslēptas. Pēc kāda laika, kas pavadīts atveseļojoties, mums rodas jauna izpratne. Sāk parādīties
mūsu visdziļāk apslēptās jūtas, un pēkšņi uzpeld tie aizvainojumi, kuru, mūsuprāt, mums nebija.
Analizējot šos aizvainojumus, mēs varam izjust vēlmi turēties pie dažiem no tiem, it īpaši, ja mēs
domājam, ka tie ir “pamatoti”. Taču mums ir jāatceras, ka “pamatoti” aizvainojumi ir tikpat smagi kā
visi pārējie.
Augot mūsu izpratnei par mūsu aizvainojumiem, palielinās arī atbildība atbrīvoties no tiem. Mums
vairs nav jāturas pie saviem aizvainojumiem. Mēs vēlamies atbrīvoties no nevēlamā un iegūt brīvību
atveseļoties.
Tikai šodien: Ja es atklāšu aizvainojumu, es centīšos ieraudzīt tā cēloni un atbrīvošos no tā.
28. aprīlis
Kurš tad patiesībā kļūst labāks?
“Mēs varam arī pielietot Soļus, lai uzlabotu savu attieksmi. Mūsu vislabākie nodomi radīja mums
problēmas. Mēs apjaušam nepieciešamību mainīties.”
Bāzes teksts, 57. lpp.
Kad bijām jaunpienācēji, lielākajai daļai no mums bija vismaz viena persona, kuru mēs vienkārši
nevarējām izturēt. Mēs domājām, ka tas ir rupjākais un neciešamākais cilvēks programmā. Mēs
nojautām, ka ir kaut kas, ko mēs varam darīt, kaut kāds atveseļošanās princips, kuru mēs varētu
pielietot, lai mūsu attieksme pret šo cilvēku mainītos, taču kāds tieši? Mēs griezāmies pēc padoma
pie sava sponsora. Iespējams, ar smaidu sejā sponsors apgalvoja, ka, ja mēs turpināsim nākt uz
sapulcēm, tad redzēsim, ka šis cilvēks kļūst labāks. Tas izklausījās saprātīgi. Mēs ticējām, ka NA Soļi
darbojas ikviena cilvēka dzīvē. Ja tie strādā mūsu labā, tie varētu palīdzēt arī šim briesmīgajam
cilvēkam.
Laiks gāja, un kādā brīdī mēs pamanījām, ka šis cilvēks vairs nešķita tik rupjš vai uzmācīgs kā agrāk.
Patiesībā viņš vai viņa bija kļuvis “panesams”, varbūt pat “ciešams”. Mēs bijām patīkami pārsteigti, jo
sapratām, kurš īstenībā ir kļuvis labāks. Pateicoties tam, ka mēs turpinājām apmeklēt sapulces un
strādāt ar Soļiem, mūsu uztvere pret šo cilvēku bija mainījusies.
Cilvēks, kurš mūs “besīja”, bija kļuvis “panesams”, jo mēs bijām ieguvuši zināmu iecietību. Viņš vai
viņa bija kļuvis “ciešams”, jo mēs bijām attīstījuši spēju mīlēt.
Kurš tad patiesībā bija kļuvis labāks? Mēs! Pielietojot programmu, mēs iegūstam pilnīgi jaunu
attieksmi pret apkārtējiem cilvēkiem, vienlaikus iegūstot jaunu redzējumu attiecībā uz sevi.
Tikai šodien: Ja es mainos uz labo pusi, tas notiek arī ar pārējiem. Šodien es praktizēšu iecietību un
mēģināšu mīlēt savus līdzcilvēkus.
29. aprīlis
“Kas notiks, ja...”
“Dzīvojot tikai šodienā, mēs atbrīvojamies no pagātnes nastas un bailēm no nākotnes. Mēs
iemācījāmies darīt to, kas ir jādara, rezultātus atstājot sava Augstākā Spēka ziņā.”
Bāzes teksts, 97. lpp.
Kad lietojām, daudziem no mums bija bailes par nākotni un to, kas varētu notikt. Ko darīt, ja mūs
arestēs? Kas notiks, ja zaudēsim darbu? Ko darīt, ja nomirs mūsu dzīvesbiedrs? Ja nu mēs
bankrotēsim? Un tā tālāk. Mēs pavadījām stundas, pat dienas “dzenot” par to, kas varētu notikt, un
tā bija ierasta lieta. Savā galvā mēs izspēlējām konkrētas sarunas un scenārijus, pirms tie īstenībā
bija notikuši, pēc tam sagatavojām savu rīcības plānu, balstoties uz “kas notiks, ja...”. To darot,
sekoja viena vilšanās pēc otras.
No sapulču pieredzes mēs zinām, ka dzīvot tagadnē, nevis “kas notiks, ja...” ilūzijā, ir vienīgais veids,
kā izbeigt “dzīt” mūsu drūmos likteņa pareģojumus. Mēs varam tikt galā tikai ar šodienas realitāti,
nevis ar mūsu bailīgajām fantāzijām par nākotni.
Ticot tam, ka mūsu Augstākais Spēks ir sagatavojis mums vislabāko, ir viens no veidiem, kā cīnīties ar
šīm bailēm. Sapulcēs mēs dzirdam, ka Augstākais Spēks nedos mums vairāk, nekā varam panest, un
no savas pieredzes zinām, ka, ja lūgsim, Dievs, kā mēs Viņu saprotam, noteikti parūpēsies par mums.
Mēs saglabājam tīrību visgrūtākajās dzīves situācijās, uzticot sevi Spēkam, kas ir varenāks par mums
pašiem. Katru reizi, kad to darām, mūsu bailes no “kas notiks, ja...” mazinās, un mēs jūtāmies drošāk
“šeit un tagad”.
Tikai šodien: Es skatīšos nākotnē ar ticību savam Augstākajam Spēkam.
30. aprīlis
Dievs rūpējas par mums
“Nepārtraukta atveseļošanās ir atkarīga no mūsu attiecībām ar mīlošo Dievu, kurš rūpējas par mums
un dara mūsu labā to, ko mums pašiem paveikt liekas neiespējami.”
Bāzes teksts, 102. lpp.
Cik bieži sapulcēs esam dzirdējuši, ka “Dievs mūsu labā dara to, ko mēs paši nevaram izdarīt”?
Dažkārt mēs varam iestrēgt atveseļošanās procesā, nespējot, baidoties vai nevēloties pieņemt
lēmumus, kurus mums ir jāpieņem, lai virzītos uz priekšu. Varbūt mēs nespējam izbeigt destruktīvas
attiecības. Varbūt mūsu darbs ir kļuvis par pārāk lielu konfliktu avotu. Vai varbūt mēs jūtam, ka ir
jāatrod jauns sponsors, bet baidāmies uzsākt meklēšanu. Ar mūsu Augstākā Spēka žēlastību
negaidītas pārmaiņas var notikt tieši tajās dzīves jomās, kuras mēs uzskatījām par neiespējamām
mainīt.
Dažreiz mēs apzināti stagnējam problēmā, nevis virzāmies uz priekšu un meklējam risinājumu. Tieši
šādos brīžos mēs atklājam, ka mūsu Augstākais Spēks mūsu labā paveic to, ko mēs paši nevaram
izdarīt. Iespējams, mūsu partneris nolemj pārtraukt attiecības. Mūs atlaiž no darba, vai arī mūsu
sponsors saka, ka viņš vai viņa vairs nevar strādāt ar mums, tādējādi liekot mums meklēt jaunu
sponsoru.
Dažkārt tas, kas notiek mūsu dzīvē, var būt biedējoši, kā jebkuras pārmaiņas. Tajā pašā laikā mēs
dzirdam, ka “Dievs nekad neaizver vienas durvis, neatverot citas”. Ja mēs virzāmies uz priekšu ar
ticību, mūsu Augstākais Spēks ir kopā ar mums. Šīs pārmaiņas stiprina mūsu atveseļošanos.
Tikai šodien: Es ticu, ka Dievs, kā es Viņu saprotu, var paveikt to, ko es pats nespēju.

1. maijs
Pašcieņa un kalpošana
“Iesaistīšanās kalpošanas procesā liek man justies vērtīgam.”
Kad lielākā daļa no mums ieradās Anonīmajos Narkomānos, mums bija atlicis pavisam nedaudz
pašcieņas. Daudzi biedri saka, ka viņu pašnovērtējums auga, iesaistoties kalpošanā pašā
atveseļošanās sākumā. Reizēm notiek brīnumi, kad, pateicoties mūsu kalpošanas centieniem, mēs
sākam pozitīvi ietekmēt citu cilvēku dzīvi.
Vairumam no mums nav daudz pieredzes, spēka un cerību ar ko dalīties savās pirmajās trīsdesmit
dienās Sadraudzībā. Patiesībā daži biedri mums taktiski ieteica, ka tas, ko mēs varam darīt vislabāk, ir
klausīties. Bet pēc trīsdesmit dienām Programmā mums ir ko piedāvāt tam atkarīgajam, kurš ir tikko
ieradies NA, cenšoties palikt tīrs savas pirmās 24 stundas. Jaunpienācējam, kuram ir tikai vēlme
pārtraukt lietošanu, un nav neviena no atveseļošanās instrumentiem, būs grūti noticēt, ka kāds
varētu būt tīrs gadu, divus gadus vai pat desmit. Taču, saņemot savu pirmo žetonu, ar lepnuma un
neticības izteiksmi sejā, viņš vai viņa var idintificēties ar tiem, kuriem ir pirmās trīsdesmit tīrās
dienas.
Kalpošana ir unikālā dāvana – neviens mums to nevar atņemt. Mēs dodam, un mēs iegūstam. Tieši
pateicoties kalpošanai, daudzi no mums uzsāk savu ceļu, lai atkal kļūtu par ražīgiem sabiedrības
locekļiem.
Tikai šodien: Es būšu pateicīgs par iespēju nodarboties ar kalpošanu.
2. maijs
Tikai iespējams, ka...
“Ir viens apstāklis, kas vairāk nekā citi, var izpostīt mūsu atveseļošanos – tā ir vienaldzība un
neiecietība pret garīgajiem principiem.”
Bāzes teksts, 19. lpp.
Kad pirmo reizi ieradāmies NA, daudziem no mums nebija viegli pieņemt garīgos principus, uz kuriem
balstās šī programma – tam bija savs iemesls. Neatkarīgi no tā, kā mēs centāmies kontrolēt atkarību,
mēs bijām bezspēcīgi tās priekšā. Ja kāds teica, ka mums ir cerība, mēs kļuvām nikni un aizkaitināti,
jo labāk zinājām, ka tādas nav. Garīgās idejas varēja ietekmēt citu cilvēku dzīvi, tikai ne mūsējo.
Neraugoties uz vienaldzību vai neiecietību pret garīgajiem principiem, mēs tomēr palikām
Anonīmajos Narkomānos. Tur mēs satikām citus atkarīgos. Viņi tāpat kā mēs – bezspēcīgi un
bezcerīgi – bija atraduši veidu, kā ne tikai pārtraukt lietošanu, bet arī dzīvot un baudīt dzīvi,
atveseļojoties. Viņi runāja par garīgajiem principiem, kas viņiem bija norādījuši ceļu uz šo jauno
dzīvesveidu bez narkotikām. Viņiem šie principi nebija tikai teorija, bet gan daļa no viņu personīgās
pieredzes. Jā, mums bija savs iemesls būt skeptiskiem, taču šķiet, ka šie garīgie principi, par kuriem
viņi runāja, darbojās. Lai gan mēs to atzinām, mēs vēl nebijām gatavi pieņemt katru dzirdēto garīgo
ideju. Mēs sākām domāt, ka, ja šie principi strādā citiem, iespējams, tie varētu nostrādāt arī mums.
Iesākumam ar to pietika.
Tikai šodien: Varbūt man noderēs tie garīgie principi, par kuriem es dzirdu NA. Es vismaz esmu
gatavs atvērt prātu šādai varbūtībai.
3. maijs
Dalīties ar savu pateicību
“Mana pateicība izpaužas, ja es rūpējos un dalos ar citiem savā NA pieredzē.”
Pateicības lūgšana
Jo ilgāk mēs būsim tīri, jo vairāk izjutīsim pateicību par savu atveseļošanos. Šī pateicības sajūta
neaprobežojas tikai ar konkrētām dāvanām, kā piemēram, jauniem draugiem vai iespēju tikt
nodarbinātiem. Biežāk tā rodas no visaptverošas prieka sajūtas, ko jūtam mūsu jaunajā dzīvē. Šīs
sajūtas pastiprina pārliecība, ka mūsu dzīve ir kļuvusi tāda, pateicoties brīnumam, ko esam
piedzīvojuši Anonīmajos Narkomānos.
Šīs sajūtas ir tik visaptverošas, brīnišķīgas un reizēm nepārvaramas, ka bieži vien nevaram atrast īstos
vārdus, lai tās izteiktu. Daloties sapulcē, mēs dažkārt, nekautrējoties, raudam no laimes, vēlēdamies
atrast vārdus, lai pateiktu to, ko jūtam. Mēs ļoti vēlamies nodot jaunpienācējiem šo pateicības
sajūtu, taču šķiet, ka mūsu vārdu krājums nav pietiekams, lai to aprakstītu.
Kad mēs dalāmies ar asarām acīs, kaklā kāpj kamols un vispār neesam spējīgi runāt – tas ir brīdis, kad
mūsu pateicība runā visskaidrāk. Mēs pateicamies no sirds, un ar savām sirdīm citi mūs dzird un
saprot. Mūsu pateicība ir acīmredzama, kaut arī vārdi to nespēj izteikt.
Tikai šodien: Manai pateicībai ir sava īpaša balss – ko tā saka, var saprast tikai ar sirdi. Šodien es
dalīšos pateicībā ar citiem neatkarīgi no tā, vai es spēšu atrast vārdus vai nē.
4. maijs
“Bet kā ir ar jaunpienācēju?”
“Katrai grupai ir tikai viens galvenais mērķis – nest vēsti par atveseļošanos atkarīgajam, kurš
joprojām cieš.”
Piektā Tradīcija
Mājas grupa mums ir ļoti nozīmīga. Galu galā, kur gan mēs būtu bez mūsu mīļākās NA sapulces?
Mūsu grupa organizē piknikus un citas aktivitātes. Reizēm mēs sanākam kopā, lai aizietu uz kino vai
boulingu. Pateicoties savai mājas grupai, esam atraduši draugus, un ne pret ko pasaulē nemainīsim
šo siltuma sajūtu.
Tomēr dažreiz mums ir jāveic inventarizācija attiecībā uz to, ko dara mūsu grupa, lai sasniegtu savu
galveno mērķi – nest vēsti tam atkarīgajam, kurš joprojām cieš. Dažkārt, atnākot uz mūsu sapulci, kur
mēs pazīstam gandrīz ikvienu, mēs uzreiz iegrimstam smieklu un jautrības atmosfērā, bet kā ir ar
jaunpienācēju? Vai mēs neaizmirstam pievērst savu uzmanību tiem, kuri, iespējams, sēž maliņā vieni
paši, vientuļi un nobijušies? Vai mēs atceramies laipni uzņemt jaunpienācējus, kuri apmeklē mūsu
grupu?
Mīlestība, kuru atrodam Anonīmo Narkomānu sapulcēs, palīdz mums atveseļoties no atkarības. Kad
esam kļuvuši tīri, mums ir jāatdod citiem to, kas tik brīvi tika dāvāts mums. Mums ir jāvelta sava
uzmanība tam atkarīgajam, kurš joprojām cieš. Galu galā "jaunpienācējs ir vissvarīgākais cilvēks
jebkurā sapulcē".
Tikai šodien: Esmu pateicīgs par Sadraudzības siltumu, ko esmu saņēmis savā mājas grupā. Daloties
ar to, es sniegšu savu roku tam atkarīgajam, kurš joprojām cieš.
5. maijs
Gatavi uz visu
“... es biju gatavs uz visu, lai paliktu tīrs.”
Basic Text, p. 132
“Gatavi uz visu?” jaunpienācēji jautā. Ko jūs domājat ar “gatavi uz visu”? Atbildi uz šo jautājumu mēs
atradīsim, atskatoties uz mūsu aktīvās lietošanas laiku un to, ko bijām gatavi darīt, lai turpinātu
“bliezt”. Vai mēs bijām gatavi nobraukt simtiem kilometru, lai dabūtu narkotikas? Jā, nekādu
problēmu. Ja šodien mums ir svarīgi saglabāt tīrību tik pat, cik mums bija svarīgi dabūt narkotikas, lai
turpinātu lietot, mēs atradīsim veidu, kā nokļūt līdz sapulcei.
Vai mēs savā atkarībā bieži nedarījām trakas un neprātīgas lietas? Vai nelietojām nezināmas vielas,
sekojot citu piemēram? Tad kāpēc mums bieži ir tik grūti sekot citu piemēram atveseļošanās
procesā, it īpaši, ja tas mums palīdz augt? Vai nebija tā, ka, lietojot, izmisumā vērsāmies pie sava
Augstākā Spēka ar vārdiem: “Lūdzu, vienkārši atbrīvo mani no tā!” Tad kāpēc mums ir tik grūti lūgt
Dieva palīdzību mūsu atveseļošanās procesā?
Laikā, kad lietojām, mēs bijām gana radoši, kad vajadzēja atrast veidus un līdzekļus, kā iegūt vairāk
narkotiku. Ja varam pielietot šo pašu radošumu mūsu atveseļošanās ceļā, mēs būtu pārsteigti par to,
cik viegli sākam uztvert NA programmu. Esam dzirdējuši, ka mūsu labākie nodomi atveda mūs līdz
Anonīmo Narkomānu durvīm. Mēs varam palikt tīri, ja esam gatavi uz visu, sekot norādēm un būt
brīviem no aizspriedumiem.
Tikai šodien: Es esmu gatavs uz visu, lai paliktu tīrs. Es kļūšu tik atvērts un gatavs sekot ieteikumiem,
cik vien tas ir nepieciešams.
6. maijs
Vai mums joprojām ir jautri?
“Ar laiku mēs spējam atslābināties un izbaudīt atveseļošanās gaisotni.”
Bāzes teksts, 58. lpp.
Iedomājieties, kas notiktu, ja jaunpienācējs atnāktu uz mūsu sapulci un viņu sagaidītu cilvēku bariņš,
kuri sēž ar drūmām sejas izteiksmēm, drudžaini iekrampējušies krēslu pamatnēs. Iespējams, šis
jaunpienācējs, mestos projām, pie sevis murminot: “Un es domāju, ka varu nelietot un būt laimīgs.”
Par laimi mūsu jaunpienācējus parasti sagaida draudzīgu un smaidīgu ļaužu grupa, kuri acīmredzami
ir gana apmierināti ar dzīvi, kuru viņi ir atraduši Anonīmajos Narkomānos. Tas raisa cerību!
Jaunpienācēju, kura dzīve ir bijusi “līdz kapam” nopietna, ļoti piesaista smieklu un atbrīvotības
atmosfēra. Būdami pieraduši, ka viss tiek uztverts ļoti nopietni, ka nelaime uzglūn aiz katra stūra,
atrast cilvēkus, kuri neuztver sevi pārāk nopietni un uz dzīvi raugās pozitīvi, ir ilgi gaidīts
atvieglojums.
Mēs mācāmies neiespringt mūsu atveseļošanās procesā. Mēs smejamies par mūsu atkarības
absurdu. Mūsu sapulces – telpas, kas ir piepildītas ar līksmām tējas gatavošanas, klaudzošu krēslu un
narkomānu smieklu skaņām – ir pulcēšanās vietas, kur mēs pirmo reizi sagaidām jaunpienācējus,
parādot, ka mums patiešām tagad ir jautri.
Tikai šodien: Es varu pasmieties par sevi. Es varu pajokoties. Šodien es neiespringšu un gūšu baudu.
7. maijs
No haosa līdz mierpilnumam
“Kad pasaule jūk prātā, es jūtu, ka esmu svētīts būt tur, kur esmu.”
Basic Text, p. 145
Ir dienas, kad labāk neieslēgt ziņas – mēs dzirdam tik daudz stāstu par vardarbību un briesmām. Kad
mēs lietojām, daudzi no mums bija pieraduši pie vardarbības. Pateicoties tam, ka bijām salietojušies,
tas, kas notika apkārt, mūs maz uztrauca, turpretim tagad, kad nelietojam, daudzi no mums uzskata,
ka esam pārāk jūtīgi pret apkārtējo pasauli. Ko mēs kā cilvēki, kas atveseļojas, varam darīt, lai šī
pasaule kļūtu labāka?
Kad mūs satrauc pasaules kņada, mēs varam rast mierinājumu lūgšanā un meditācijā. Kad šķiet, ka
viss ir apgriezts kājām gaisā, kontakts ar mūsu Augstāko Spēku var būt miera osta negaisa laikā. Kad
esam koncentrējušies uz savu garīgo ceļu, mēs varam rāmi reaģēt uz savām bailēm, un, to darot,
miera gars ienāk mūsu pasaulē. Būdami cilvēki, kuri atveseļojas, mēs varam ienest pozitīvas
pārmaiņas, darot visu iespējamo, lai pielietotu savas programmas principus.
Tikai šodien: Es vairošu mieru pasaulē, dzīvojot, runājot un rīkojoties mierpilni savā dzīvē.
8. maijs
Apmācāmi
“Mēs esam sapratuši, ka ir labi nezināt atbildes uz visiem jautājumiem, jo tad mēs esam apmācāmi
un varam mācīties, kā veiksmīgi dzīvot mūsu jauno dzīvi.”
Bāzes teksts, 99. lpp.
Savā ziņā atkarība ir lielisks skolotājs. Pat ja tā mums neiemāca neko citu, tā iemācīs mums
pazemību. Esam dzirdējuši, ka mūsu zināšanas ir novedušas mūs līdz Anonīmo Narkomānu durvīm,
un tagad, kad esam šeit, mums ir daudz kas jāiemācās.
NA sadraudzība ir lieliska mācību vide atkarīgajam, kurš atveseļojas. Sapulcēs mēs nejūtamies
muļķīgi. Šeit mēs atrodam cilvēkus, kuri ir bijuši tieši tur, kur esam bijuši mēs, un kuri ir atraduši
izeju. Mums atliek tikai atzīt, ka mums nav atbildes uz visiem jautājumiem, un klausīties, kā citi dalās
ar savu pieredzi.
Mums kā atkarīgajiem, kuri atveseļojas, un kā cilvēkiem ir daudz jāmācās. Citi atkarīgie un citi cilvēki
var daudz ko mums iemācīt par to, kas strādā un kas nē. Mēs varam izmantot citu cilvēku pieredzi, ja
esam gatavi mācīties.
Tikai šodien: Es atzīšu, ka man nav atbildes uz visiem jautājumiem. Es vērošu un klausīšos citu
pieredzi, meklējot man nepieciešamās atbildes.
9. maijs
Uzraksti par to!
“Mēs apsēžamies, paņemam kladi, lūdzam vadību, ņemam pildspalvu un sākam rakstīt.”
Bāzes teksts, 31. lpp.
Kad mēs esam apjukuši vai jūtam sāpes, mūsu sponsors mums iesaka “uzrakstīt par to”. Kaut arī
varam vilcināties, mēs zinām, ka tas palīdzēs. Uzrakstot to, mēs dodam sev iespēju noskaidrot, kas
mums traucē. Mēs zinām, ka, paņemot pildspalvu un papīru, mēs varam nokļūt līdz mūsu problēmas
saknei un uzzināt, kas patiesībā izraisa mūsu sāpes.
Rakstīšana dod rezultātu, it īpaši, ja strādājam ar Soļiem. Daudzi Sadraudzības biedri raksta
dienasgrāmatu. Lielākajai daļai no mums vien nepietiek domāt par Soļiem, saprast to nozīmi un
analizēt to ietekmi. Kad paņemam pildspalvu un rakstām, notiek kaut kas tāds, kas palīdz fiksēt
atveseļošanās principus mūsu prātos un sirdīs.
Vienkārši rakstot, mēs atklājam daudzas lietas. Domu skaidrība, dziļi paslēptas jūtas, aizvainojumi un
sirdsapziņas balss ir tikai dažas no tām. Rakstīšana mums palīdz būt godīgākiem pret sevi. Mēs
apsēžamies, apklusinām savas domas un klausāmies ar sirdi. Tas, ko mēs dzirdam klusumā, ir
patiesība, kuru pārnesam uz papīra.
Tikai šodien: Viens no veidiem, kā es varu nonākt līdz patiesībai atveseļošanās procesā, ir rakstīt.
Šodien es rakstīšu par savu atveseļošanos.
10. maijs
Pilnībā sagatavoties
“Mēs… īpašu uzmanību pievēršot šo trūkumu lomai mūsu dzīvēs. Mēs sākam ilgoties pēc brīvības no
šiem trūkumiem.”
Bāzes teksts, 36. lpp.
Pilnībā sagatavoties mūsu rakstura trūkumu novēršanai var būt ilgs process – bieži vien tas ir darbs
dzīves garumā. Mūsu gatavības līmenis pieaug tieši proporcionāli mūsu izpratnei par šiem defektiem
un tam, kādu ietekmi tie atstāj uz mūsu dzīvi.
Mums var būt grūti ieraudzīt to ļaunumu, kādu šie defekti nodara mūsu un apkārtējo cilvēku dzīvēs.
Ja tas tā ir, būtu vēlams lūgt mūsu Augstāko Spēku atklāt tos trūkumus, kas traucē mūsu izaugsmei.
Laika gaitā atbrīvojoties no mūsu defektiem un redzot, ka to ietekme mazinās, mēs pamanīsim, ka
mīlošais Dievs šos trūkumus aizstāj ar labajām īpašībām. Ja agrāk bijām bailīgi, tagad spējam būt
drosmīgi. Ja agrāk bijām savtīgi, tagad varam būt dāsni. Mūsu maldīgā izpratne par sevi zūd, un to
aizstāj godīgums un sevis pieņemšana.
Jā, pilnībā sagatavoties nozīmē to, ka mēs mainīsimies. Katrs jauns gatavības līmenis dod mums
jaunas dāvanas. Mainās mūsu pamatīpašības, un drīz vien mēs pamanām, ka mūsu gatavību vairs
neveicina tikai sāpes, bet gan arī vēlme garīgi augt.
Tikai šodien: Apzinoties savus trūkumus, es vairošu savu gatavību.
11. maijs
Līdzsvara meklējumā
“Vairums no mūsu lielākajām grūtībām un raizēm rodas no pieredzes trūkuma dzīvošanā bez
narkotikām. Reizēs, kad kādam no vecbiedriem jautājam, ko darīt, esam pārsteigti par atbildes
vienkāršumu.”
Bāzes teksts, lpp. 45
Līdzsvara iegūšana atveseļošanās laikā ir kaut kas līdzīgs vingrinājumam ar svariem un smilšu
graudiņiem. Tā mērķis ir, lai katrā svaru pusē būtu vienāds smilšu daudzums, kā rezultātā iestājas
līdzsvars.
Kad atveseļojamies, mēs rīkojamies līdzīgi. Svaru vienā pusē mums ir pamats – Divpadsmit Soļi un
tīrības laiks. Otrā pusē mēs pievienojam darbu, sadzīves pienākumus, draugus, sponsorējamos,
attiecības, sapulces un kalpošanu, lai veidotos līdzsvars. Mūsu pirmais mēģinājums var nedot
vēlamos rezultātus. Var gadīties, ka dēļ pārmērīgas iesaistīšanās kalpošanā mēs esam aizmirsuši par
savu ģimeni vai darba pienākumiem. Kad mēs mēģinām labot šo problēmu, pilnībā pametot
kalpošanu Anonīmajos Narkomānos, svaru otrā puse ir ārpus līdzsvara.
Mēs varam lūgt palīdzību tiem biedriem, kuri ir atraduši šādu līdzsvaru. Šos cilvēkus ir viegli atpazīt.
Viņi izskatās mierīgi un pārliecināti par sevi. Viņi pasmaidīs, uzzinot par mūsu dilemmu, un padalīsies
ar savu pieredzi. Svaru abās pusēs vienlaikus pievienojot tikai dažus smilšu graudiņus, viņi tika
atalgoti ar līdzsvaru savā atveseļošanās procesā.
Tikai šodien: Es meklēju līdzsvaru savā dzīvē. Šodien es lūgšu citus dalīties viņu pieredzē par šo
jautājumu.
12. maijs
Dzīvot ar garīgo pieredzi
“Ja meditācijai ir vērtība, tās rezultāti ir redzami mūsu ikdienas dzīvē.”
Bāzes teksts, 49. lpp.
Strādājot ar programmu, mums tiek dotas daudzas netiešas norādes par Augstākā Spēka klātbūtni
mūsu dzīvē. Tīrības sajūta, kas rodas daudziem no mums, veicot mūsu Piekto Soli. Sajūta, ka,
atlīdzinot sevis nodarīto kaitējumu, mēs beidzot esam uz pareizā ceļa. Gandarījums, ko saņemam no
palīdzības sniegšanas citam atkarīgajam.
Dažkārt meditācija sniedz mums neparastas norādes par Dieva klātbūtni mūsu dzīvē. Šī pieredze
nenozīmē, ka esam kļuvuši perfekti vai “izārstēti”. Tās ir sajūtas par atveseļošanās būtību, atgādinot
par mūsu patieso mērķi, kuram mēs sekojam Anonīmajos Narkomānos, un mudina mūs turpināt savu
garīgo ceļu.
Šāda pieredze neapšaubāmi pierāda, ka esam saskārušies ar Spēku, kas ir daudz varenāks par mums.
Bet kā lai mēs iekļaujam šo neparasto Spēku mūsu ikdienas dzīvē? Mūsu NA draugiem, mūsu
sponsoram un citem Sadraudzības biedriem var būt vairāk pieredzes šajā jautājumā. Ja palūgsim, viņi
var mums palīdzēt pielietot mūsu garīgo pieredzi atveseļošanās un garīgās izaugsmes procesā.
Tikai šodien: Es meklēšu atbildes, kas varētu būt nepieciešamas, lai izprastu savu garīgo pieredzi un
iekļautu to ikdienas dzīvē.
13. maijs
Turpinot ceļojumu
“Atveseļošanās process ir pastāvīgs ceļojums augšup.”
Bāzes teksts, 85 lpp.
Jo ilgāk paliksim tīri, jo stāvāks un šaurāks kļūs mūsu ceļš, taču mēs zinām, ka Dievs mums nedod
vairāk, nekā varam panest. Neatkarīgi no tā, cik grūts un šaurs būs šis ceļš, cik līkumoti būs
pagriezieni – vienmēr ir cerība. Šī cerība slēpjas mūsu garīgajā izaugsmē.
Ja mēs turpinām apmeklēt sapulces un saglabājam tīrību, dzīve kļūst... savādāka. Nepārtraukti
meklējot atbildes uz mūsu kāpumiem un kritumiem, mēs varam iepazīt dzīvi visā tās daudzveidībā.
Dzīve ne vienmēr ir vienkārša, taču tieši tad mums ir jāvēršas pie sava Augstākā Spēka ar vēl lielāku
ticību. Dažreiz viss, ko mēs varam darīt, ir stingri turēties pie pārliecības, ka viss būs labi.
Ar laiku mūsu ticība pāraugs izpratnē. Mēs sāksim redzēt mūsu dzīves perspektīvu. Attīstoties un
padziļinoties mūsu attiecībām ar mūsu Augstāko Spēku, pieņemšana kļūst par dabīgu reakciju.
Neatkarīgi no tā, kas ar mums notiek atveseļošanās gaitā, mēs paļaujamies uz ticību mīlošam
Augstākajam Spēkam un turpinām savu ceļu.
Tikai šodien: Es pieņemšu, ka man nav atbildes uz visiem dzīves jautājumiem. Neraugoties uz to, es
ticēšu Dievam, kā es Viņu saprotu, un turpināšu savu atveseļošanās ceļojumu.
14. maijs
Ak vai! Atkal tie paši grābekļi
“Neprāts nozīmē vienu un to pašu kļūdu atkārtošanu, sagaidot citus rezultātus.”
Bāzes teksts, 25. lpp.
Kļūdas! Mēs visi zinām, kā jūtamies, kad tās pieļaujam. Daudziem no mums šķiet, ka visa mūsu dzīve
ir bijusi viena liela kļūda. Mēs bieži uztveram savas kļūdas ar kaunu vai vainas sajūtu, vai vismaz ar
neapmierinātību un neiecietību. Mēs mēdzam tās uzskatīt par pierādījumu tam, ka joprojām esam
slimi, traki, dumji vai pārāk sabojāti, lai atveseļotos.
Patiesībā kļūdas ir ļoti svarīga un vitāla cilvēka būtības sastāvdaļa. Īpaši spītīgiem cilvēkiem (kādi ir
atkarīgie) kļūdas bieži vien ir labākie skolotāji. Nav jākaunās pieļaut kļūdas. Lieta ir tāda, ka jaunu
kļūdu pieļaušana demonstrē mūsu gatavību riskēt un augt.
Ja mēs mācāmies no savām kļūdām, mums tas nāk par labu. Vienu un to pašu kļūdu pieļaušana var
liecināt, ka esam iestrēguši. Gaidīt atšķirīgus rezultātus, rīkojoties pa vecam, ir tas, to mēs saucam
par “neprātu”. Tas vienkārši nestrādā.
Tikai šodien: Kļūdas nav traģēdija. Lūdzu, Augstākais Spēks, palīdzi man mācīties no tām!
15. maijs
Bailes no Ceturtā Soļa
“Kad mēs tuvojamies šim Solim, vairums no mums ir nobijušies, ka mūsos mīt briesmonis, kurš
iznīcinās mūs, ja to atbrīvosim.”
Bāzes teksts, 29. lpp.
Lielākajai daļai no mums ir bailes paskatīties uz sevi un dziļāk iepazīt savu būtību. Mēs baidāmies, ka,
izpētot mūsu rīcību un motīvus, mēs atklāsim savtīguma un naida bezdibeni. Strādājot ar Ceturto
Soli, mēs sapratīsim, ka šīs bailes ir nepamatotas. Mēs esam cilvēki, tāpat kā visi pārējie – ne vairāk,
ne mazāk.
Mums visiem piemīt rakstura iezīmes, ar kurām mēs nevaram īpaši lepoties. Ir brīži, kad varam
domāt, ka esam sliktāki par pārējiem. Gadās mirkļi, kad neesam pārliecināti par sevi. Mēs apšaubīsim
savus motīvus. Mēs pat varam apšaubīt savu esamību. Ja mēs varētu nolasīt mūsu Sadraudzības
biedru domas, tad ieraudzītu to pašu ainu. Mēs neesam ne labāki, ne sliktāki par citiem.
Mēs varam mainīt tikai to, ko saprotam un atzīstam. Tā vietā, lai turpinātu baidīties no briesmoņa,
kas mīt mūsos, mēs varam no tā atbrīvoties. Mums vairs nav jābaidās, un mūsu atveseļošanās
uzplauks mūsu pašapziņas gaismā.
Tikai šodien: Es baidos no tā, ko nezinu. Es atklāšu savas bailes un ļaušu tām izgaist.
16. maijs
Mūsu Augstākā Spēka griba
“Dieva griba mums kļūst par mūsu pašu patieso gribu.”
Bāzes teksts, 50. lpp.
Divpadsmit Soļi ir ceļš uz garīgo atmodu. Šī atmoda izpaužas kā augošas attiecības ar mīlošu
Augstāko Spēku. Katrs nākamais Solis nostiprina šīs attiecības. Turpinot darbu ar Soļiem, mūsu
attiecības attīstās, ieņemot arvien nozīmīgāku vietu mūsu dzīvē.
Strādājot ar Soļiem, mēs pieņemam personīgu lēmumu ļaut mīlošam Augstākajam Spēkam mūs
vadīt. Šī vadība ir pieejama vienmēr – mums tikai ir vajadzīga pacietība tās meklējumos. Bieži vien tā
izpaužas kā iekšējā balss, ko mēs saucam par sirdsapziņu.
Ja mēs atveram savas sirdis pietiekami plaši, lai sajustu mūsu Augstākā Spēka vadību, mēs jūtam
dvēseles mieru. Šis miers ir bākuguns, kas vada mūs cauri grūtajiem laikiem, norādot skaidru virzienu
brīžos, kad mūsu prāts “dzen” vai ir apjukumā. Mēs rodam gandarījumu un prieku, ja meklējam un
sekojam Dieva gribai savā dzīvē, taču tas zūd, ja atkal rīkojamies patvaļīgi. Bailes un šaubas var
traucēt, kad mēs cenšamies īstenot mūsu Augstākā Spēka gribu, taču mēs jau esam iemācījušies
uzticēties apskaidrības brīdim. Mūsu lielākā laime slēpjas mūsu mīlošā Dieva gribas īstenošanā.
Tikai šodien: Es centīšos nostiprināt attiecības ar savu Augstāko Spēku. Es zinu, ka mana Augstākā
Spēka gribas izpratne sniegs skaidrības, virzības un dvēseles miera sajūtu.
17. maijs
“Defekti”
“Mēs pilnībā kļuvām gatavi, lai Dievs mūs atbrīvo no visiem šiem rakstura trūkumiem.”
Sestais Solis
Pēc darba ar Piekto Soli daudzi no mums kādu laiku pavadīja, pārdomājot “savu nodarījumu patieso
būtību” un to, kādu lomu tie spēlēja, veidojot mūs tādus, kādi mēs bijām. Kāda varētu būt mūsu
dzīve bez, piemēram, augstprātības?
Protams, augstprātība mūs bija nošķīrusi no līdzcilvēkiem, neļaujot mums iegūt citu pieredzi. Tajā
pašā laikā augstprātība mums bija noderējusi, balstot mūsu ego, neraugoties uz zemo
pašnovērtējumu. Ko mēs iegūtu, ja tiktu atbrīvoti no augstprātības, un kādi mēs būtu bez tās?
Atbrīvojoties no augstprātības, mēs būtu vienu soli tuvāk, lai ieņemtu savu īsto vietu starp citiem
cilvēkiem. Mēs kļūtu spējīgi novērtēt viņu sabiedrību un pieredzi, kā arī uztvert viņus kā sev
līdzvērtīgus. Ja mēs izvēlētos atbalstu un vadību, kuru piedāvā mūsu Augstākais Spēks, “zemais
pašnovērtējums” vairs nebūs mūsu klupšanas akmens.
Pa vienam mēs šādi analizējām savus rakstura trūkumus un secinājām, ka tie visi mums nenāk par
labu – tāpēc jau tos sauc par defektiem. Vai mēs bijām gatavi, lai Dievs mūs atbrīvo no visiem šiem
rakstura trūkumiem? Jā.
Tikai šodien: Es rūpīgi izvērtēšu visus savus rakstura trūkumus, lai atklātu, vai esmu gatavs, lai Dievs,
kā es Viņu saprotu, atbrīvo mani no tiem.
18. maijs
Draugi un nodarījumu atlīdzināšana – rīkoties pēc iespējas vienkāršāk
“Mēs tieši atlīdzinājām nodarīto kaitējumu šiem cilvēkiem, ja tas bija iespējams, izņemot gadījumus,
kad tas varētu kaitēt viņiem vai citiem.”
Devītais Solis
Attiecībās mēs ne vienmēr rīkojamies tā, kā to būtu vēlējušies. Taču draudzībai nav jābeidzas, ja
pieļaujam kļūdas – tā vietā mēs varam atlīdzināt savus nodarījumus. Ja mēs patiesi vēlamies
uzņemties atbildību par mūsu draudzību un atlīdzināt tur, kur mums tas ir jādara, šī draudzība var
kļūt stiprāka un ciešāka nekā agrāk.
Atlīdzināt nodarīto kaitējumu ir vienkārši. Mēs dodamies pie cilvēka, kuram esam nodarījuši ļaunu,
un sakām: “Es kļūdījos.” Dažkārt mēs vairāmies runāt pēc būtības, nevēlēdamies atzīt savu lomu
konkrētajā situācijā. Tomēr tas ir pretrunā ar Devītā Soļa ideju. Lai patiesi atlīdzinātu nodarīto
kaitējumu, mums tas ir jādara pēc iespējas vienkāršāk – mēs atzīstam savu vainu un viss.
Būs reizes, kad draugi nepieņems mūsu atvainošanos. Iespējams, viņiem ir nepieciešams laiks, lai
pārdzīvotu notikušo. Ja tas tā ir, mums viņiem ir jādod laiks. Galu galā, mēs rīkojāmies nepareizi,
nevis viņi. Mēs esam paveikuši to, kas mums bija jāizdara – pārējais nav atkarīgs no mums.
Tikai šodien: Es gribu būt atbildīgs draugs. Es centīšos rīkoties pēc iespējas vienkāršāk, atlīdzinot
sevis nodarīto ļaunumu.
19. maijs
Izaugsmes analīze
“Mēs pārskatām mūsu pagātnes darbības un savu tagadējo uzvedību, lai redzētu, ko vēlamies
paturēt un no kā atbrīvoties.”
Bāzes teksts, 31. lpp.
Katras dienas beigās daudzi no mums pārdomā pagājušās divdesmit četras stundas un apsver, ko
mēs nākotnē varētu darīt savādāk. Mums nav grūti padomāt par ikdienišķām rūpēm: nomainīt
automašīnā eļļu, iztīrīt māju vai iznest miskasti. Lai ievirzītu mūsu domāšanu plašākā perspektīvā,
dažreiz mums ir jāpieliek īpašas pūles.
Viens vienkāršs jautājums var uzvest mūs uz pareizā ceļa: Ko, pēc mūsu domām, Augstākais Spēks
vēlas no mums rīt? Iespējams, ka mums jāuzlabo savs apzinātais kontakts ar Dievu, kā mēs Viņu
saprotam. Varbūt, ka tikai dēļ bailēm mēs saglabājam savas personīgās un darba attiecības, kurās jau
sen nejūtamies apmierināti. Varbūt mēs slēpjam kādu savu nomācošu rakstura defektu un
nevēlamies dalīties ar mūsu sponsoru. Jautājums ir, kurās dzīves jomās mēs patiešām vēlamies augt?
Mēs esam sapratuši, ka katras dienas beigās ir noderīgi veltīt dažus mirkļus kontaktam ar savu
Augstāko Spēku. Šajā laikā varam pārdomāt, kas vislabāk noderētu mūsu garīgās izaugsmes
programmai rīt. Mēs domājam par tām dzīves sfērām, kurās esam auguši, un par tām, pie kurām
joprojām mums vajadzētu piestrādāt. Vai ir piemērotāks veids, kā noslēgt mūsu dienu?
Tikai šodien: Dienas beigās es veltīšu laiku kontaktam ar savu Augstāko Spēku. Es atcerēšos pagājušo
dienu, pārdomājot to, kādi šķēršļi joprojām pastāv starp manu un mana Augstākā Spēka gribu.
20. maijs
Izeja no izolācijas
“Mēs pieķeram sevi darām un izbaudām lietas, kuras, kā mums agrāk likās, mēs nekad nedarītu.”
Bāzes teksts, 105. lpp.
Atkarība mūs turēja izolācijā daudzu iemeslu dēļ. Sākumā mēs vairījāmies no ģimenes un draugiem,
lai viņi neuzzinātu, ka mēs lietojam narkotikas. Daži no mums izvairījās no visiem “neatkarīgajiem”
cilvēkiem, baidoties no morālā nosodījuma un iespējamās kriminālatbildības. Mēs nosodījām
cilvēkus, kuriem bija “normāla” dzīve, ģimenes un hobiji. Mēs viņus saucām par “nūģiem”, uzskatot,
ka mēs nekad nevarēsim izbaudīt vienkāršos dzīves priekus. Galu galā, mēs pat izvairījāmies no
citiem narkomāniem, jo nevēlējāmies dalīties ar narkotikām. Mūsu dzīve sašaurinājās, un visas mūsu
intereses aprobežojās tikai ar mūsu slimības vajadzību uzturēšanu.
Šodien mūsu dzīve ir daudz pilnīgāka. Mums patīk “tusēt” ar citiem atkarīgajiem, kuri atveseļojas.
Mēs veltām laiku savām ģimenēm, un esam atklājuši daudzas nodarbošanās, kuras mums sagādā
prieku. Kādas pārmaiņas salīdzinot ar pagātni! Mēs varam dzīvot tikpat pilnvērtīgi kā “parastie”
cilvēki, kurus mēs reiz ienīdām. Prieks ir atgriezies mūsu dzīvē. Tā ir atveseļošanās dāvana.
Tikai šodien: Es baudīšu vienkāršo ikdienas dzīvi.
21. maijs
Turpiniet atgriezties!
“Sapulces atgādina ne tikai par to, no kurienes mēs nākam, bet arī, kas ir vēl svarīgāk – to, uz kurieni
mēs varētu doties, turpinot atveseļoties."
Bāzes teksts, 58. lpp.
Atkarīgie, zināmā veidā, ir atšķirīgi no pārējiem cilvēkiem. Kad nokļuvām Anonīmajos Narkomānos,
mēs atradām sev līdzīgus cilvēkus – tādus, kuri saprata mūs, un kurus sapratām mēs. Lai kur mēs
dotos, mēs vairs nejutāmies kā svešinieki vai atstumtie. NA sapulcēs mēs jutāmies kā mājās, starp
draugiem.
Mēs nebeidzam būt atkarīgie arī tad, ja kādu laiku esam bijuši tīri. Mums joprojām ir nepieciešama
identifikācija ar citiem atkarīgajiem. Mēs turpinām apmeklēt NA sapulces, lai apzinātos to, kas mēs
esam, no kurienes esam nākuši un uz kurieni dodamies. Katra sapulce mums atgādina, ka mēs nekad
nevarēsim “veiksmīgi” lietot narkotikas. Katra sapulce mums atgādina, ka mēs nekad neizārstēsimies
no savas slimības, taču, pielietojot programmas principus, mēs varam atveseļoties. Katra sapulce
mums piedāvā citu atkarīgo atveseļošanās pieredzi un piemēru.
Sapulcēs mēs redzam, kā dažādi cilvēki strādā ar programmu, un rezultāti ir redzami viņu dzīvēs. Ja
mēs vēlamies tādus pašus rezultātus, mēs varam uzzināt, ko viņi ir paveikuši, lai nokļūtu tur, kur viņi
ir. Anonīmo Narkomānu sapulces piedāvā salīdzināt to, kur mēs esam bijuši un kur mēs varam doties
– identifikāciju, bez kuras mēs nevaram iztikt. Tas ir tas, kā dēļ mēs turpinām atgriezties.
Tikai šodien: Es apmeklēšu NA sapulci, lai atgādinātu sev, kas es esmu, no kurienes esmu nācis un
kur es varu doties, turpinot atveseļojoties.
22. maijs
Garīgas atmodas simptomi
“Soļi mūs ved uz garīgas dabas atmodu. Šo atmodu apliecina izmaiņas mūsu dzīvē.”
Bāzes teksts, 51. lpp.
Mēs zinām, kā atpazīt atkarības slimību. Tās simptomi ir neapstrīdami. Līdzās nekontrolējamai
tieksmei pēc narkotikām tai ir raksturīga egocentriska un savtīga uzvedība. Kad mūsu atkarība bija
sasniegusi savu augstāko punktu, mēs neizjutām lielas sāpes. Mēs nemitīgi nosodījām sevi un citus
un lielāko laika daļu pavadījām satraukumā vai cenšoties kontrolēt rezultātus.
Līdzīgi kā atkarības slimībai piemīt noteikti simptomi, arī garīgajai atmodai ir pazīmes, kas spilgti
izpaužas tiem, kuri atveseļojas. Tās ir tendence domāt un rīkoties bez aizspriedumiem, mazināta
interese vērtēt vai nosodīt citu cilvēku rīcību, spēja izbaudīt katru mirkli un nezūdošs smaids uz sejas.
Ja pamanām garīgās atmodas simptomus kādā no tuvākajiem, mums jāapzinās, ka tie var pāriet no
viena cilvēka otram. Mūsu labākā rīcība būtu turēties blakus šādiem cilvēkiem. Ja mēs bieži izjūtam
pateicības sajūtas brīžus, spēju pieņemt mīlestību, ko izrāda mūsu biedri, un vēlmi dalīties ar to, mēs
sapratīsim, ka arī mums ir notikusi garīgā atmoda.
Tikai šodien: Mana kvēlāka vēlme ir garīgā atmoda. Es meklēšu tās izpausmes un priecāšos, ja tās
atklāšu.
23. maijs
Nodarījumu atlīdzināšana un sponsors
“Mēs vēlamies atbrīvoties no vainas apziņas, bet nevēlamies to darīt uz kāda cita rēķina.”
Bāzes teksts, 42. lpp.
Paskatīsimies patiesībai acīs – lielākā daļa no mums savā ceļā atstāja “gruvešu kaudzes” un nodarīja
ļaunumu ikvienam, ar kuru saskārāmies. Vislielāko ļaunumu mēs nodarījām cilvēkiem, kurus mīlējām
visvairāk. Cenšoties atbrīvoties no vainas apziņas, mums var rasties kārdinājums sīkumos dalīties ar
saviem mīļajiem tajās briesmīgajās lietās, par kurām labāk būtu noklusēt. Šādas informācijas
atklāšana var nodarīt lielu ļaunumu, no kura nevienam labāk nekļūs.
Devītais Solis nav par atbrīvošanos no sirdsapziņas pārmetumiem – runa ir par atbildības
uzņemšanos attiecībā uz mūsu izdarītajām kļūdām. Strādājot ar Astoto un Devīto Soli, mums jāmeklē
sava sponsora padoms un jāatlīdzina nodarījumi tā, lai to vietā nerastos jauni. Mēs ne tikai meklējam
brīvību no nožēlas – mēs vēlamies atbrīvoties no saviem rakstura defektiem. Mēs nekad vairs
nevēlamies nodarīt ļaunumu tiem, kurus mīlam. Viens no veidiem, kā to izdarīt, ir atbildīgi strādāt
Devītajā Solī, noskaidrojot savus patiesos motīvus un apspriežot ar sponsoru konkrētās darbības,
kuras mēs plānojam veikt.
Tikai šodien: Es vēlos uzņemties atbildību par savu rīcību. Pirms nodarījumu atlīdzināšanas es
parunāšu ar savu sponsoru.
24. maijs
Riskējam būt neaizsargāti
“Augot, mēs mācāmies pārvarēt tendenci bēgt un slēpties no sevis un savām jūtām.”
Bāzes teksts, 87. lpp.
Baidoties riskēt būt ievainotiem, daudziem no mums bija ieradums turēt cilvēkus drošā attālumā.
Šādas emocionālās izolācijas piemērs var radīt sajūtu, ka esam bezcerīgi paslēpušies aiz maskām.
Agrāk mēs riskējām ar savu dzīvi – tagad mēs varam mēģināt riskēt ar savām jūtām. Daloties ar
citiem atkarīgajiem, mēs uzzinām, ka neesam unikāli un nekļūsim pārāk neaizsargāti, vienkārši ļaujot
citiem mūs iepazīt tuvāk, it īpaši, ja esam labā kompānijā. Strādājot ar NA programmas Divpadsmit
Soļiem, mēs augam un maināmies. Mēs vairs ne vēlamies, ne mums vajag slēpt to, par ko kļūstam.
Mums tiek piedāvāta iespēja atbrīvoties no mūsu jūtu emocionālā aizsega, kuru mēs izmantojām, lai
izdzīvotu aktīvās lietošanas laikā.
Atklājot sevi citiem, mēs riskējam kļūt neaizsargāti, taču šāds risks ir tā vērts. Ar mūsu sponsora un
citu atkarīgo biedru palīdzību mēs iemācāmies, kā godīgi un atklāti izpaust savas jūtas, kā rezultātā
tiekam atalgoti un iedrošināti ar beznosacījumu mīlestību. Pielietojot garīgos principus, mēs rodam
spēku un brīvību gan sevī, gan apkārtējos. Mēs brīvi varam būt tādi, kādi mēs esam, un izbaudīt savu
biedru kompāniju.
Tikai šodien: Es atklāti un godīgi dalīšos ar citu atkarīgo, kurš atveseļojas. Es riskēšu kļūt neaizsargāts
un priecāšos par sevi un savu draudzību ar citiem NA biedriem. Es augšu.
25. maijs
“Labās” un “sliktās” jūtas
“Dienas laikā notiek daudz kas – gan labs, gan slikts. Ja mēs neveltīsim laiku tam, lai novērtētu gan
vienu, gan otru, iespējams, ka palaidīsim garām kaut ko, kas varētu sekmēt mūsu izaugsmi.”
IP Nr. 8, Tikai šodien
Šķiet, ka vairums no mums neapzināti žēlojas par to, kas katru dienu notiek mūsu dzīvē – labs vai
slikts, veiksme vai neveiksme. Mēs mēdzam justies laimīgi par “labo” un dusmīgi, neapmierināti vai
vainīgi par “slikto”. Tomēr labajām un sliktajām jūtām bieži vien ir maz sakara ar to, kas mums
patiesībā ir labi vai slikti. No savām neveiksmēm mēs varam mācīties vairāk nekā no mūsu
panākumiem, it īpaši, ja neveiksmes ir radušās, uzņemoties risku.
Ja mēs nosodām savas emocionālās reakcijas, tad atgriežamies pie sava vecā domāšanas veida. Mēs
varam mainīt mūsu domāšanas veidu attiecībā uz ikdienas notikumiem, uztverot tos kā izaugsmes
iespējas, nevis iedalīt kā labus vai sliktus. Mēs varam mācīties no notikumiem, nevis piešķirt tiem
vērtējumu. To darot, mēs kaut ko iemācāmies no katras nodzīvotās dienas. Mūsu ikdienas Desmitais
Solis ir lielisks rīks, lai novērtētu dienas notikumus un mācītos gan no panākumiem, gan no
neveiksmēm.
Tikai šodien: Man tiek piedāvāta iespēja pielietot atveseļošanās principus, lai es mācītos un augtu. Es
tikai iegūstu, ja mācos no tā, kas notiek manā dzīvē.
26. maijs
Grupas spēks
“Kā mēs saprotam Augstāko Spēku, ir mūsu pašu ziņā... Savu Augstāko Spēku varam saprast kā
grupu, programmu vai Dievu.”
Bāzes teksts, 25.-26. lpp.
Daudziem no mums ir grūti nonākt pie Augstākā Spēka izpratnes, līdz mēs pilnībā neesam pieņēmuši
savu bezspēcību atkarības priekšā. Kad esam to izdarījuši, vairums no mums vismaz būs gatavi
apsvērt iespēju meklēt kādu Spēku, kas ir varenāks par mūsu slimību. Daudziem pirmā praktiskā
saskarsme ar šāda veida Spēku ir Anonīmo Narkomānu grupā. Varbūt tieši tur mums vajadzētu sākt
attīstīt savu izpratni par Dievu.
Viens no grupas Spēka pierādījumiem ir beznosacījumu mīlestība, kas izpaužas, kad NA biedri
nesavtīgi palīdz viens otram. Grupas kolektīvā atveseļošanās pieredze pati par sevi ir Spēks, kas ir
varenāks par mums, jo grupai ir praktiska pieredze par to, kas strādā un kas nē. Un tas, ka atkarīgie
katru dienu apmeklē NA sapulces, liecina par kāda pievilcīga, gādīga Augstākās Spēka klātbūtni, kas
palīdz atkarīgajiem saglabāt tīrību un garīgi augt.
Visas šīs lietas liecina par šāda Spēka klātbūtni NA grupās. Ja mēs raugāmies uz lietām bez
aizspriedumiem, katrs no mums spēs identificēt šī Spēka izpausmes. Nav svarīgi, vai mēs to saucam
par Dievu, Augstāko Spēku vai kaut ko citu – galvenais, ka mēs atrodam veidu, kā iekļaut šo Spēku
mūsu ikdienas dzīvē.
Tikai šodien: Es atvēršu acis un bez aizspriedumiem paskatīšos uz Spēku, kas ir manā NA grupā. Es
lūgšu šo Spēku palīdzēt man saglabāt tīrību.
27. maijs
Pieņemt ikdienas izaicinājumus
“...lēmums lūgt Dieva palīdzību ir mūsu lielākais spēka un drosmes avots.”
Bāzes teksts, 28. lpp.
Izaicinājums ir tas, kas dod mums drosmi rīkoties. Jaunas un nepazīstamas lietas mēs uztveram kā
izaicinājumu neatkarīgi no tā, vai tās mums šķiet labas vai sliktas. Mums nākas pārvarēt gan iekšējās,
gan ārējās pretestības barjeras. Jaunas un sarežģītas lietas, šķēršļi un pretestība ir daļa no dzīves
“tāda, kāda tā ir”. Dzīvot tīriem nozīmē mācīties pieņemt šos izaicinājumus.
Daudzi no mums apzināti vai neapzināti lietoja narkotikas, lai izvairītos no izaicinājumiem. Kāds no
mums vienlīdz baidījās gan no neveiksmēm, gan panākumiem. Mūsu pašnovērtējums mazinājās
ikreiz, kad izvairījāmies no izaicinājuma. Daži no mums lietoja narkotikas, lai paslēptu to kaunu, ko
izjutām. Katru reizi, kad mēs to darījām, mēs vēl mazāk bijām spējīgi pieņemt izaicinājumus, un bija
lielāka iespēja, ka lietosim.
Strādājot ar NA programmu, mēs esam ieguvuši nepieciešamos instrumentus, lai veiksmīgi risinātu
jebkuras problēmas. Mēs noticējām Spēkam, kas ir varenāks par mums, Spēkam, kas rūpējas par
mūsu dzīvi un gribu. Mēs lūdzām šo Spēku atbrīvot mūs no tiem rakstura trūkumiem, kuri padarīja
mūsu dzīvi nevadāmu. Mēs esam strādājuši pie tā, lai uzlabotu savu apzināto kontaktu ar šo
Augstāko Spēku. Pateicoties darbam ar Soļiem, mums tika dota iespēja pārtraukt lietot narkotikas un
sākt dzīvot.
Katru dienu mēs saskaramies ar jauniem izaicinājumiem. Katru dienu, strādājot ar atveseļošanās
programmu, mums tiek dāvāta žēlastība pieņemt šos izaicinājumus.
Tikai šodien: Es lūgšu savu Augstāko Spēku palīdzēt man pienācīgi pieņemt šodienas izaicinājumus.
28. maijs
Kad mēs beidzot saprotam
“Mēs izvērtējām savu dzīvi un atklājām, kas patiesībā esam. Būt patiesi pazemīgam nozīmē pieņemt
sevi un godīgi censties būt tiem, kas mēs esam. ”
Bāzes teksts, 38. lpp.
Kad lietojām, mūsu slimības vajadzības noteica mūsu personību. Mēs varējām būt jebkas un kļūt par
jebko atbilstoši situācijai, lai tikai saņemtu savu “devu”. Mēs bijām “izdzīvošanas mašīnas”, kuras
viegli pielāgojās visiem apstākļiem lietošanas laikā.
Uzsākot atveseļošanos, mums pavērās jauna un savādāka dzīvē. Daudziem no mums nebija ne
mazākās nojausmas, kā mums bija jāuzvedas konkrētās situācijās. Daži no mums nezināja, kā
sarunāties ar cilvēkiem, kā ģērbties vai kā izturēties publiskās vietās. Mēs nevarējām būt mēs paši, jo
vairs īsti nezinājām, kas mēs esam.
Divpadsmit Soļi mums piedāvā vienkāršu veidu, kā noskaidrot, kas mēs patiesībā esam. Mēs atklājam
savas labās īpašības un trūkumus, lietas, kas mums patīk, un lietas, par kurām neesam sajūsmā.
Izmantojot Divpadsmit Soļu dziedinošo spēku, mēs sākam saprast, ka esam cilvēki, un Augstākais
Spēks mūs ir radījis tādus, kādi mēs esam. Patiesā atveseļošanās sākas tad, kad pieņemam savu
būtību, ja Augstākais Spēks mūs tādus ir radījis.
Tikai šodien: Strādājot ar Soļiem, es varu izjust brīvību būt pašam sev, tādam cilvēkam, kādu ir
iecerējis mans Augstākais Spēks.
29. maijs
Parūpējies par mani
“Mēs ticam, ka Augstākais spēks parūpēsies par mums.”
Bāzes teksts, 60. lpp.
Mums visiem ir laiki, kad šķiet, ka viss mūsu dzīvē brūk. Ir dienas vai pat nedēļas, kad liekas, ka
sliktākais, kas var notikt, patiesībā arī notiek. Neatkarīgi no tā, vai tā ir darba zaudēšana, tuvinieka
nāve vai attiecību beigas, mēs šaubāmies, ka spēsim pārdzīvot pārmaiņas, kas notiek mūsu dzīvē.
Tieši šajā laikā, kad pasaule mums apkārt sagrūst, mēs atrodam ticību mīlošam Augstākajam Spēkam.
Neviens cilvēks nespēj atvieglot mūsu ciešanas, un mēs zinām, ka tikai Dieva rūpes var sniegt
mierinājumu, kuru meklējam. Mēs jūtamies salauzti, bet nepadodamies, zinot, ka mūsu dzīve
atjaunosies.
Turpinot mūsu atveseļošanos un augot ticībai Augstākajam Spēkam, mēs iegūstam pārliecību, ka
spēsim pārdzīvot grūtos laikus, neraugoties uz sāpēm, kuras jūtam. Mums nevajag krist izmisumā, jo
zinām, ka Augstākais Spēks nesīs mūs uz rokām, kad paši nevarēsim paiet.
Tikai šodien: Es paļaušos uz Dieva gādību grūtajos laikos, apzinoties, ka mans Augstākais Spēks
vienmēr būs ar mani.
30. maijs
Vientulība pretstatā vienatnei
“Dalīšanās palīdz mums nejusties izolētiem un vientuļiem.”
Bāzes teksts, 88. lpp.
Pastāv atšķirība starp vientulību un vienatni. Būt vientuļam ir dvēseles stāvoklis, tukšums, kas liek
mums justies skumji un dažkārt bezcerīgi. Vientulība ne vienmēr pazūd tikai tāpēc, ka uzsākam
attiecības vai socializējamies. Daži no mums jūtas vientuļi pat cilvēku pārpildītā telpā.
Daudzi no mums nonāca Anonīmajos Narkomānos, pateicoties mūsu atkarības izmisīgajai vientulībai.
Apmeklējot sapulces, mēs iegūstam jaunus draugus, un parasti mūsu vientulības sajūta mazinās, taču
ir Sadraudzības biedri, kuriem ar vientulību jācīnās visu atveseļošanās laiku.
Kā ārstēt vientulību? Vislabākās zāles ir uzsākt attiecības ar Augstāko Spēku, kas var piepildīt
tukšumu mūsu sirdīs. Mēs atklājam, ka mums nekad nav jājūtas vientuļiem, ja mums ir ticība
Augstākajam Spēkam. Mēs varam justies ērti vienatnē, ja mums ir apzināts kontakts ar Dievu, kā mēs
Viņu saprotam.
Progresējot atveseļošanās procesā, mēs gūstam dziļu gandarījumu no mijiedarbības ar citiem
cilvēkiem, tomēr arī saprotam, ka, jo ciešāks ir mūsu kontakts ar Augstāko Spēku, jo mazāk mums ir
nepieciešama apkārtējo cilvēku klātbūtne. Turpinot attīstīt un padziļināt mūsu saikni ar Spēku, kas ir
varenāks par mums, mēs apzināmies, ka esam garīgi saistīti ar kaut ko lielāku par sevi.
Tikai šodien: Es gūšu mierinājumu, apzinoties savu kontaktu ar Augstāko Spēku. Es nekad neesmu
viens.
31. maijs
Rīkojies vienkāršāk
“Mēs dzīvojam ne tikai dienu no dienas, bet arī brīdi no brīža. Kad mēs pārstājam dzīvot šeit un
tagad, mūsu problēmas nesamērīgi samilzt.”
Bāzes teksts, 103. lpp.
Dzīve bieži vien šķiet pārāk sarežģīta, lai to izprastu, it īpaši tiem no mums, kuri tik ilgi no tās ir
izvairījušies. Kad pārtraucām lietot narkotikas, daudzi no mums nonāca aci pret aci ar pasauli, kura
mūs mulsināja un biedēja. Liekas neiespējami vienlaicīgi tikt skaidrībā ar dzīvi visos tās sīkumos. Mēs
nonācām pie domas, ka varbūt mēs nemaz neesam spējīgi tikt galā ar dzīvi, un ir pat bezjēdzīgi
mēģināt. Kultivējot šādas domas, mūs diezgan drīz paralizēja iedomātās dzīves sarežģītība.
Par laimi, mums nav jādara viss uzreiz. Problēmas var risināt pa vienai. Mēs pievēršamies dotā brīža
problēmai, pēc tam nākamajai. Mēs mācāmies nelietot tikai šodien un līdzīgu pieeju varam pielietot
problēmu risināšanā. Ja izdzīvojam katru dzīves brīdi, tā vairs neliekas tik biedējoša. Šeit un tagad
mēs varam palikt tīri un mācīties dzīvot.
Tikai šodien: Es rīkošos vienkāršāk, dzīvojot šeit un tagad. Šodien es risināšu tikai šodienas
problēmas. Rītdienas problēmas es atstāšu uz rītdienu.

1. jūnijs
Turpiniet atgriezties
“Tīrība nav obligāts priekšnosacījums, ierodoties NA, tomēr pēc pirmā sapulces apmeklējuma mēs
iesakām jaunpienācējiem turpināt atgriezties un atgriezties tīriem. Lai saņemtu palīdzību no NA,
mums nav jāgaida līdz pārdozēšanai vai nonākšanai cietumā.”
Bāzes teksts, 11.-12. lpp.
Tikai nedaudzi no mums ieradās NA, “nepacietībā degot” atveseļoties. Daži no mums ir šeit saskaņā
ar tiesas spriedumu. Daži ir ieradušies, lai glābtu savas ģimenes, bet citi – centienos saglabāt karjeru,
kura atrodas uz sabrukuma robežas. Nav svarīgi, kāpēc mēs esam šeit. Svarīgi ir tikai tas, ka esam
šeit.
Mēs esam dzirdējuši teicienu: “Ja atnesīsim ķermeni, prāts sekos”. Mēs varam nākt uz sapulcēm, lai
“meklētu kašķi”. Mēs varam būt tie, kuri sēž istabas tālākajā stūri un raida draudīgus skatienus
ikvienam, kas tuvojas. Iespējams, mēs aizejam pirms noslēguma lūgšanas. Taču, ja mēs turpinām
atgriezties, mēs pamanām, ka mūsu aizspriedumi pamazām izgaist. Mēs pārstājam aizsargāties un
sākam klausīties, kad citi dalās savā pieredzē. Mēs varbūt pat spējam identificēties ar kādu, kura
pieredze ir līdzīga mūsējai. Mēs uzsākam pārmaiņu procesu.
Pēc kāda laika NA mēs atklājam, ka uz sapulču telpām esam atnesuši ko vairāk kā tikai prātu.
Svarīgākais, ka līdzi ir atnākušas arī mūsu sirdis. Pēc tam, kad tas notiek, sākas īstie brīnumi!
Tikai šodien: Es centīšos bez aizspriedumiem ieklausīties tajā, ar ko citi dalās sapulcē.
2. jūnijs
Kad beidzot mums pietiek
“Mēs meklējām vieglāko izeju... Ja arī mēs meklējām palīdzību, tad tikai tādēļ, lai atbrīvotos no
sāpēm.”
Bāzes teksts, 5. lpp.
Kaut kas nav kārtībā. Patiesībā kaut kas jau ilgu laiku nav kārtībā, radot mums sāpes un sarežģījot
mūsu dzīvi. Problēma ir tā, ka mums šķiet, ka jebkurā konkrētā brīdī ir vieglāk paciest sāpes, kuras
izraisa mūsu rakstura defekti, nekā uzsākt procesu, kas pilnībā mainītu mūsu dzīves. Mēs varam
vēlēties nejust šīs sāpes, taču mēs ne īpaši gribam darīt to, kas patiešām ir nepieciešams, lai
atbrīvotos no sāpju cēloņa mūsu dzīvēs.
Lielākā daļa no mums nesāka meklēt atveseļošanos no atkarības līdz brīdim, kad “mums apnika būt
nogurušiem un slimiem”. Tas pats attiecas uz mūžīgajiem rakstura defektiem, ar kuriem mums bija
jāsadzīvo. Tikai tad, kad mēs vairs nevaram izturēt savus trūkumus ne mirkli ilgāk, un tikai tad, kad
saprotam, ka pārmaiņu sāpes nevar būt tik briesmīgas kā sāpes, pie kurām bijām pieraduši, vairums
no mums vēlas pamēģināt kaut ko citu.
Par laimi, Soļi vienmēr ir mūsu rīcībā, neatkarīgi no tā, cik smagi mums klājas. Ironiski, bet tiklīdz mēs
pieņemam lēmumu sākt darbu ar Divpadsmit Soļiem, mēs saprotam, ka mūsu bailes no pārmaiņām
bija nepamatotas. Soļi piedāvā saudzīgu pārmaiņu programmu, soli pa solim. Neviens Solis nav tik
briesmīgs, lai ar to nevarētu strādāt. Pielietojot Soļus savā dzīvē, mēs piedzīvojam pārmaiņas, kas
dara mūs brīvus.
Tikai šodien: Neatkarīgi no tā, kas traucē man dzīvot pilnvērtīgu un laimīgu dzīvi, es zinu, ka
programma var palīdzēt man mainīties, soli pa solim. Man nav jābaidās no Divpadsmit Soļiem.
3. jūnijs
Tieša un netieša atlīdzināšana
“Mēs atlīdzinām nodarīto kaitējumu pēc vislabākās sirdsapziņas.”
Bāzes teksts, 42. lpp.
Devītais Solis vēsta, ka mums ir tieši jāatlīdzina nodarītais kaitējums, kur vien tas ir iespējams. Mūsu
pieredze saka, ka līdz ar tiešo atlīdzināšanu ir jāparādās paliekošām izmaiņām mūsu attieksmē un
uzvedībā, kas ir netiešās atlīdzināšanas process.
Piemēram, mēs izsitām kādam logu, jo bijām uz viņu dusmīgi. Tikai apgaroti ieskatīties šī cilvēka acīs
un atvainoties nebūtu pietiekami. Mēs tieši atlīdzinām kaitējumu, ko esam nodarījuši, atzīstoties un
iestiklojot jaunu logu, tādējādi atjaunojam to, ko esam sabojājuši.
Tālāk mēs turpinām atlīdzināt netiešā veidā. Ja, izsitot kāda cilvēka logu, esam rīkojušies dusmu
vadībā, mēs analizējam savas uzvedības modeļus un attieksmi. Pēc izsistā loga atjaunošanas mēs
cenšamies mainīt arī mūsu izkropļotos uzskatus – tikt skaidrībā ar rīcības cēloņiem. Mēs mainām
savu uzvedību un cenšamies ikdienā nerīkoties dusmu ietekmē.
Mēs veicam tiešu atlīdzināšanu, novēršot nodarīto kaitējumu. Mēs veicam netiešu atlīdzināšanu,
mainot savu attieksmi, kas agrāk bija cēlonis mūsu nodarījumiem. Tādā veidā netiešā nodarījumu
atlīdzināšana palīdz mums nodrošināties, ka nākotnē atkal neradīsim jaunus kaitējumus.
Tikai šodien: Es tieši atlīdzināšu nodarīto kaitējumu, kur vien tas ir iespējams. Es netieši atlīdzināšu,
“tiekot skaidrībā ar rīcības cēloņiem”, kā arī mainot savu attieksmi un izturēšanos.
4. jūnijs
Radiet, nevis iznīciniet
“Mūsu negatīvā sevis uztvere ir nomainīta ar labvēlīgu attieksmi pret citiem.”
Bāzes teksts, 17. lpp.
Tenku izplatīšana vairo mūsu negatīvo enerģiju. Dažkārt mēs domājam, ka vienīgais veids, kā varam
izskatīties labi savās acīs, ir likt kādam citam izskatīties sliktāk salīdzinājumā ar mums. Taču
pašnovērtējums, kas iegūts uz kāda cita rēķina, nav nekā vērts.
Ko tad mums darīt ar mūsu negatīvo sevis uztveri? Pavisam vienkārši – mēs to aizstājam ar pozitīvu
attieksmi pret citiem cilvēkiem. Tā vietā, lai turētos pie sava zemā pašnovērtējuma, mēs vēršamies
pie apkārtējiem un cenšamies būt noderīgi.
Var šķist, ka tas ir veids, kā izvairīties no problēmas, tomēr tā tas nav. Turoties pie sava zemā
pašnovērtējuma, mēs neiegūsim neko citu kā sevis žēlošanu. Taču, aizstājot sevis žēlošanu ar
labvēlību un mīlošu attieksmi pret apkārtējiem, mēs kļūstam par cilvēkiem, kurus varam cienīt.
Veids, kā celt mūsu pašcieņu, nav citu pazemošana, bet gan mīlestības un pozitīvas attieksmes
veidošana. Lai tiktu skaidrībā, mēs varam sev pajautāt, vai mēs radām problēmas vai arī
koncentrējamies uz to risināšanu. Šodien mums ir izvēle radīt, nevis iznīcināt.
Tikai šodien: Kaut arī man šķiet, ka jūtos nepārliecināts, man nav nepieciešamība kādu pazemot, lai
celtu savu pašapziņu. Šodien es aizstāšu savu negatīvo vērtējumu ar labvēlīgu attieksmi pret citiem.
Es radīšu, nevis iznīcināšu.
5. jūnijs
Godīga lūgšana
“Lai arī godīgumu ir grūti praktizēt, rezultātā tas dod vislielāko atalgojumu.”
Bāzes teksts, 99. lpp.
Cik grūti mums būt godīgiem! Daudzi no mums NA ierodas pilnīgā apjukumā attiecībā uz to, kas īsti
notika mūsu dzīvē, un dažreiz paiet mēneši un gadi, lai ar to visu tiktu skaidrībā. Tas, ko mēs stāstām
par sevi, ne vienmēr atbilst patiesībai. Kā tad mēs varam kļūt patiesāki?
Daudziem no mums visvieglāk ir būt godīgiem lūgšanā. Mēs pamanām, ka mums ir grūti teikt visu
taisnību saviem Sadraudzības biedriem. Mēs esam pārliecināti, ka mūs nepieņems, ja citiem atklāsim
to, kādi mēs patiesībā esam. Nav viegli atbilst “krutā džeka” tēlam, par kādu daudzi no mums centās
izlikties atveseļošanās sākumā! Lūgšanā mēs atrodam sava Augstākā Spēka pieņemšanu, un tas ļauj
mums godīgi atvērt savas sirdis.
Ja esam godīgi pret Dievu, kā mēs Viņu saprotam, mēs redzam, ka godīgums parādās mūsu attiecībās
ar citiem cilvēkiem. Mums rodas paradums būt godīgiem. Mēs sākam būt godīgi, kad dalāmies
sapulcēs un strādājam ar citiem atkarīgajiem. Tā rezultātā mūsu dzīve kļūst bagātāka, un mēs
iegūstam daudz ciešākas draudzības saites. Mēs redzam, ka varam būt godīgāki pret sevi,
vissvarīgāko cilvēku, pret kuru mums ir jābūt patiesiem!
Godīgums ir īpašība, kas tiek attīstīta praksē. Ne vienmēr ir viegli būt pilnīgi patiesam, taču, ja mēs
sākam ar savu Augstāko Spēku, mums ir vieglāk būt godīgiem arī pret citiem cilvēkiem.
Tikai šodien: Es būšu godīgs pret Dievu, sevi un citiem cilvēkiem.
6. jūnijs
Atveseļošanās nenotiek vienas dienas laikā
“Anonīmo Narkomānu Divpadsmit Soļi ir progresējošs atveseļošanās process, kas notiek mūsu
ikdienas dzīvē.”
Bāzes teksts, 102. lpp.
Kad esam pavadījuši kādu laiku atveseļojoties, iespējams, mēs saskaramies ar nospiedošām
personiskām problēmām, dusmu uzplūdiem un izmisumu. Kad saprotam, kas notiek, mēs sūdzamies:
“Bet es taču tik smagi strādāju. Es domāju, ka esmu... ” Varbūt izveseļojies? Nekā nebija. Un atkal
mēs dzirdam, ka atveseļošanās ir nepārtraukts process, un mēs nekad pilnībā neizārstēsimies. Lai gan
dažreiz mēs domājam, ka, ja mēs vienkārši rūpīgi strādāsim ar Soļiem, pietiekami lūgsimies vai
regulāri iesim uz sapulcēm, tad galu galā mēs... varbūt neizārstēsimies, bet noteikti kaut kas ar mums
notiks!
“Kaut kas” ar mums jau notiek. Mēs atveseļojamies – atveseļojamies no atkarības slimības.
Neatkarīgi no tā, ar ko mēs esam tikuši galā, strādājot ar Soļiem, vienmēr būs ko darīt. Tas, ko mēs
neatcerējāmies vai neuzskatījām par svarīgu mūsu pirmajā inventarizācijā, noteikti “uzpeldēs” vēlāk.
Atkal un atkal mēs pievērsīsimies darbam ar Soļiem, lai risinātu problēmas, kas mums traucē. Jo
vairāk mēs to darīsim, jo vairāk tam uzticēsimies, tādēļ, ka būs acīmredzami rezultāti. Mēs veicam
ceļu no dusmām un aizvainojumiem līdz piedošanai, no nolieguma līdz godīgumam un pieņemšanai
un no sāpēm līdz dvēseles mieram.
Atveseļošanās nenotiek vienas dienas laikā, un mēs nekad nebūsim pilnīgi veseli. Tomēr ar katru
dienu mēs kļūstam nedaudz “veselāki” un mums ir cerība, ka rīt šis process turpināsies.
Tikai šodien: Es darīšu visu, kas ir manos spēkos, lai turpinātu atveseļoties, un saglabāšu cerību
notiekošajā atveseļošanās procesā.
7. jūnijs
Kāds, kurš man tic
“TIKAI ŠODIEN es uzticēšos kādam NA, kurš man tic un vēlas man palīdzēt atveseļoties.”
Bāzes teksts, 103 lpp.
Ne visi no mums, ierodoties NA, uzreiz paliek tīri. Ja mēs turpinām atgriezties, Anonīmajos
narkomānos atrodam atbalstu, kas ir nepieciešams, lai atveseļotos. Saglabāt tīrību ir vieglāk, ja ir
kāds, kurš tic mums, pat ja mēs neticam sev.
Arī tam NA biedram, kurš “noraujas” visbiežāk, parasti ir viens uzticams atbalstītājs, kurš viņam tic,
lai kas arī notiktu. Ir ļoti svarīgi atrast vienu cilvēku vai cilvēku grupu, kas mums tic. Kad viņiem
jautājam, vai mēs kādreiz kļūsim tīri, viņi vienmēr atbildēs: “Jā, Tu vari un Tev sanāks. Vienkārši
turpini atgriezties!”
Mums visiem ir vajadzīgs kāds, kurš mums tic, it īpaši, ja paši sev ticēt nespējam. Noraujoties, mēs
graujam savu jau tā zemo pašapziņu, un dažkārt tik ļoti, ka sākam justies pilnīgi bezcerīgi. Tādās
reizēs mums ir vajadzīgs mūsu lojālo NA draugu atbalsts. Viņi mums saka, ka tas var būt mūsu
pēdējais norāviens. No savas pieredzes viņi zina, ka, ja mēs regulāri nāksim uz sapulcēm, tad beidzot
kļūsim tīri un saglabāsim tīrību.
Daudziem no mums ir grūti noticēt sev. Bet ja kāds mūs mīl bez ierunām, piedāvājot atbalstu
neatkarīgi no tā, cik reizes esam norāvušies, atveseļošanās Anonīmajos Narkomānos mums kļūst
daudz reālāka.
Tikai šodien: Es atradīšu kādu, kurš man tic. Es uzticēšos viņam.
8. jūnijs
Vienīgā prasība
“Šī programma piedāvā cerību. Viss, kas tev jāatnes līdzi uz šejieni, ir vēlēšanās pārtraukt lietošanu
un pamēģināt šo jauno dzīves veidu.”
IP Nr. 16, Jaunpienācējam
Laiku pa laikam mēs domājam, vai visu pareizi darām Anonīmajos Narkomānos. Vai pietiekami bieži
apmeklējam sapulces? Vai komunicējam ar savu sponsoru, strādājam ar Soļiem, runājam, lasām,
dzīvojam “pareizi”? Mēs augstu vērtējam Anonīmo Narkomānu sadraudzību, jo ko gan mēs bez tās
darītu? Bet ja nu veids, kā mēs strādājam ar savu programmu, ir “nepareizs”? Vai tas mūs padara par
“sliktiem” NA biedriem?
Mēs varam atbrīvoties no šaubām, pārskatot Trešo Tradīciju, kas mums saka, ka “vienīgā prasība ir
vēlme pārtraukt lietošanu”. Lai kļūtu par Anonīmo Narkomānu biedru, nav noteikumu, kas paredz, ka
ir jāapmeklē tieši tik daudz sapulču vai tieši šīs konkrētās sapulces. Nekur nav teikts, ka mums ir
jāstrādā ar Soļiem tieši šādā tempā, vai jādzīvo dzīve tā, lai tā atbilstu kādu konkrētu cilvēku dzīvei.
Bez šaubām, ja mums patīk, kā atveseļojas cilvēki, kurus mēs cienām, mēs varam praktizēt tādu
programmu, kas viņu atveseļošanos padarīja iespējamu. Taču NA sadraudzībā ir pilnīga brīvība – mēs
strādājam ar programmu tā, kā mums ir vislabāk, nevis kādam citam. Vienīgā prasība ir vēlme
pārtraukt lietošanu.
Tikai šodien: Es paskatīšos uz to, kā es strādāju ar savu programmu. Es centīšos to darīt pēc iespējas
labāk.
9. jūnijs
Vecajiem sapņiem nav jāmirst
“Atdzimst zaudētie sapņi un rodas jaunas iespējas.”
Bāzes teksts, 94. lpp.
Kad bijām jauni, lielākajai daļai no mums bija sapņi. Neatkarīgi no tā, vai tas bija sapnis par dinamisku
karjeru, lielu un mīlošu ģimeni vai ceļojumiem uz ārzemēm. Atkarības dēļ tam nebija lemts
piepildīties. Viss, ko mēs kādreiz vēlējāmies, tika zaudēts lietošanas dēļ. Mūsu sapņi nesniedzās tālāk
par nākamo devu un eiforiju, ko tā sniedza.
Kad atveseļojamies, mums ir iemesls cerēt, ka zaudētie sapņi joprojām varētu piepildīties. Neatkarīgi
no tā, cik mums ir gadu, cik daudz esam zaudējuši atkarības dēļ, vai cik maz ticami šie sapņi šķiet,
brīvība no aktīvās lietošanas dod mums iespēju īstenot savas ambīcijas. Mēs varam atklāt, ka mums
ir talants kādā noteiktā sfērā, varam atrast sev sirdij tīkamu hobiju, vai saprast, ka izglītības
turpināšana var dot ievērojamu labumu.
Lielāko daļu no savas enerģijas mēs tērējām, lai attaisnotu un loģiski izskaidrotu savas neveiksmes.
Šodien mēs droši ejam uz priekšu un izmantojam daudzas iespējas, kuras dzīve mums piedāvā. Mēs
varam būt pārsteigti par to, uz ko mēs esam spējīgi. Ja mums ir atveseļošanās pamats, tad veiksme,
piepildījums un gandarījums beidzot ir sasniedzami.
Tikai šodien: Sākot ar šodienu, es darīšu visu iespējamo, lai īstenotu savus sapņus.
10. jūnijs
Mainot uzvedības motīvus
“Kad mēs beidzot atbrīvojamies no saviem savtīgajiem motīviem, mēs atrodam tādu mieru, kādu mēs
pat nespējām iztēloties.”
Bāzes teksts, 47. lpp.
Analizējot savus uzskatus, rīcību un motīvus atveseļošanās laikā, mēs secināsim, ka dažreiz darām
lietas nepareizu iemeslu dēļ. Uzsākot atveseļošanos, mēs, iespējams, tērējām daudz naudas un laika
cilvēkiem ar vēlmi viņiem iepatikties. Tagad mēs redzam, ka joprojām tērējam naudas cilvēkiem, taču
mūsu motīvi ir mainījušies. Mēs to darām, jo mums viņi patīk.
Vai varbūt mēs uzsākām romantiskas attiecības tāpēc, ka jūtam dvēseles tukšumu un meklējām
piepildījumu ar cita cilvēka palīdzību. Tagad mūsu romantisko attiecību iemesli ir vēlme dalīties savā
pilnvērtīgajā dzīvē ar līdzvērtīgu partneri. Varbūt agrāk strādājām ar Soļiem, jo baidījāmies, ka
norausimies, ja to nedarīsim. Tagad mēs to darām, jo vēlamies garīgi augt.
Šodien mums dzīvē ir jauns mērķis, un mūsu motīvu izmaiņas to atspoguļo. Mums ir daudz vairāk ko
piedāvāt kā tikai egoismu un nepārliecinātību par sevi. Mēs esam attīstījuši gara pilnīgumu un
dvēseles mieru, kas atveseļošanos pārceļ jaunā līmenī. Mēs vairojam mīlestību un nesavtīgi dalāmies
ar atveseļošanos. Pārmaiņas, kas notiek ar mums, ir mantojums, ko mēs atstājam tiem, kuri mums
tikai vēl pievienosies.
Tikai šodien: Atveseļojoties, mani motīvi ir mainījušies. Es gribu darīt lietas pareizu un ne tikai
savtīgu iemeslu dēļ. Šodien es pārskatīšu savus rīcības motīvus.
11. jūnijs
Dzīvot tīriem
“Atveseļošanās gaitā mainās mūsu priekšstati par to, kā ir būt tīriem... Dzīve var kļūt mums par jaunu
piedzīvojumu.”
Bāzes teksts, 94. lpp.
Lietojot, dzīve nav tīra – neviens to nezina labāk par mums. Daži no mums dzīvoja fiziski dziļi nolaistā
stāvoklī, nerūpēdamies ne par sevi, ne savu apkārtni. Neraugoties uz to, cik nolaisti mēs izskatījāmies
ārēji, vairums no mums daudz sliktāk jutās iekšēji. Lietas, ko mēs darījām, lai iegūtu narkotikas, veids,
kā mēs izturējāmies pret citiem cilvēkiem, un tas, kā izturējāmies pret sevi, lika mums justies
netīriem. Daudzi no mums atceras, cik bieži, no rīta pamostoties, mēs sapņojām kaut reizi justies tīri
attiecībā uz sevi un savu dzīvi.
Šodien mums ir iespēja justies tīriem, pateicoties dzīvei bez narkotikām. Mums, atkarīgajiem, tīrais
dzīvesveids sākas ar nelietošanu – galu galā, tas ir vārda “tīrs” primārais lietojums Anonīmajos
Narkomānos. Taču paliekot „tīri” un strādājot ar Divpadsmit Soļiem, mēs atklājam citu vārda “tīrs”
nozīmi. Tā ir tīrība, kas rodas, atklājot patiesību par savu atkarību, nevis slēpjot vai noliedzot mūsu
slimību. Tas ir svaigums, kas rodas atzīstot to, ka esam nodarījuši kaitējumu, un atlīdzinot sevis
nodarīto ļaunumu. Tā ir vitalitāte, kas rodas no jauno vērtību kopuma, kuru mēs iegūstam, kad
tiecamies pēc Augstākā Spēka gribas attiecībā uz mums. Pielietojot programmas principus visās
mūsu darbībās, mums nav iemesla justies netīriem par savu dzīvi vai dzīvesveidu. Mēs dzīvojam tīri
un esam pateicīgi, ka beidzot to darām.
“Dzīvot tīriem” agrāk attiecās tikai uz “muļķiem”. Šodien mums tas ir vienīgais iespējamais dzīves
veids.
Tikai šodienai: Es jūtos tīrs, jo dzīvoju tīri – veids, kā es vēlos dzīvot.
12. jūnijs
Cerības gaisma
“Jā, mēs esam cerības gaisma.”
Bāzes teksts, 54. lpp.
Kad nonācām mūsu ceļa galā, daudzi no mums bija zaudējuši cerības uz dzīvi bez narkotiku
lietošanas. Mēs ticējām, ka mums ir lemts mirt no savas slimības. Mēs bijām pārsteigti, atnākot uz
mūsu pirmo sapulci un ieraugot istabu pilnu ar narkomāniem, kuri nelieto! “Tīrs” atkarīgais patiešām
ir cerības gaisma.
Šodien mēs piedāvājam šādu pašu cerību arī citiem. Jaunpienācēji redz mirdzumu mūsu acīs,
pamana, kā mēs uzvedamies, klausās, kā mēs runājam sapulcēs, un bieži vēlas to, ko mēs esam
atraduši. Viņi mums tic, līdz iemācās ticēt sev.
Jaunpienācēji dzird to cerības vēsti, ar kuru mēs dalāmies, un viņiem ir tendence uz mums skatīties
caur “rozā brillēm”. Viņi ne vienmēr pamana mūsu cīņu ar konkrētu rakstura defektu vai mūsu
grūtības uzlabot apzināto kontaktu ar Augstāko Spēku. Viņiem vajadzīgs laiks, lai saprastu, ka mēs,
“veterāni”, ar trīs, sešu vai desmit gadu tīrības laiku, bieži stādām personības augstāk par principiem
vai ciešam no kādiem nepievilcīgiem rakstura trūkumiem.
Jā, jaunpienācēji reizēm ceļ mūs uz pjedestāla. Tomēr mums vajag atklāti atzīt mūsu atveseļošanās
grūtību esamību, jo ar laiku jaunpienācējam nāksies saskarties ar tiem pašiem pārbaudījumiem, un
viņš vai viņa atcerēsies, ka citi atkarīgie ir saskārušies ar šīm grūtībām un saglabājuši tīrību.
Tikai šodien: Es atcerēšos, ka esmu bākuguns visiem, kas seko manam ceļam – cerības gaisma.
13. jūnijs
Pilnvērtīga dzīve
“Pateicoties NA programmai, mūsu dzīvēs notiek brīnums... Mēs iegūstam brīvību dzīvot.”
Bāzes teksts, 12. lpp.
Ja kādu laiku esam bijuši atveseļošanās programmā, tad vairums no mums ir dzirdējuši, ka kāds no
mūsu Sadraudzības biedriem sapulcē sūdzas par pārlieku aizņemtību darbā, par laika trūkumu
sapulcēm, sponsorēšanai un citām nodarbēm. Iespējams, ka mēs paši esam sūdzējušies par to.
Dienas šķiet tik piepildītas – darbs, ģimene, draugi, sapulces, sponsorēšana un darbs ar Soļiem. Dienā
vienkārši ir par maz stundu, lai laikā paveiktu visu, kas ir jāizdara!
Kad tas notiek, parasti mēs dzirdām pieklusinātus smieklus no to biedru puses, kuri paši tikko grasījās
ņurdēt par to pašu problēmu. Smiekli rodas no tā, ka mēs saprotam, ka patiesībā mēs sūdzamies par
brīnumu, kas ir noticis mūsu dzīvē. Pavisam nesen tikai nedaudziem no mums dzīvē bija kāda no šīm
“problēmām”. Visu savu enerģiju mēs veltījām mūsu aktīvās atkarības uzturēšanai. Šodien mums ir
pilnvērtīga dzīve, kura ietver sevī visas jūtas un problēmas, kas ir daļa no reālās dzīves.
Tikai šodien: Es atcerēšos, ka mana dzīve ir brīnums. Tā vietā, lai sūdzētos par laika trūkumu savā
dzīvē, es būšu pateicīgs, ka tā ir tik pilnvērtīga.
14. jūnijs
Uzturēt mūsu ticību
“Ja mēs uzturam savu garīgumu ik dienas, tad vieglāk tiekam galā ar sāpēm un apjukumu.”
Bāzes teksts, 98 lpp.
Kad mēs sākām meklēt Spēku, kas ir varenāks par mums, daudziem no mums grūtības radīja vecās
idejas vai pārliecība – sākot no bailēm attiecībā uz nosodošu un atriebīgu Dievu, līdz pat ticības
trūkumam vispār. Daži no mums uzskatīja, ka esam izdarījuši tik briesmīgas lietas, ka mīlošam
Spēkam nekad nebūs nekādas daļas gar mums. Savukārt citi bija pārliecināti, ka “sliktās” lietas, kas ar
mums atgadījās, nekad nebūtu notikušas, ja tāds mīlošs Spēks vispār pastāvētu. Bija nepieciešams
laiks, pūles, atvērtība un uzticēšanās, lai iegūtu ticību mīlošam Augstākajam Spēkam, kas mūs vadītu
visās dzīves situācijās.
Taču arī pēc tam, kad esam atraduši ticību Spēkam, kas ir varenāks par mums, vecās idejas var
atgriezties un vajāt mūs. Nopietnas neveiksmes mūsu dzīvē un nedrošība, ko izraisa šādi notikumi,
var veicināt mūsu veco un neadekvāto pārliecību atgriešanos. Kad tas notiek, mums ir jāpārliecina
sevi, ka mūsu Augstākais Spēks nav mūs pametis, bet tikai gaida brīdi, lai palīdzētu mums pārdzīvot
šos grūtos laikus. Ja mēs saglabāsim ticību, ko mums ir devusi programma, mēs pārdzīvosim savas
neveiksmes un turpināsim augt, neatkarīgi no tā, cik sāpīgs ir mūsu zaudējums.
Tikai šodien: Es esmu smagi strādājis, lai iegūtu ticību mīlošam un gādīgam Augstākajam Spēkam,
kas vada mani visās dzīves situācijās. Šodien es uzticēšos šim Spēkam.
15. jūnijs
Pretestība pārmaiņām
“Daudzi no mums turas pie savām bailēm, šaubām, naida, nepatikas pret sevi, jo šajās pazīstamajās
sāpēs spēj rast izkropļotu drošības sajūtu. Šķiet, ka drošāk ir turēties pie zināmā, nekā to atlaist un
ļauties nezināmajam.”
Bāzes teksts, 35. lpp.
Mēs bieži esam dzirdējuši sakām, ka “mēs mainīsimies, kad sāpes palikt tādiem, kādi esam, kļūst
lielākas nekā sāpes mainīties”. Mūsu bailes var atturēt mūs no izaugsmes, neļaut pārtraukt
attiecības, mainīt karjeru, apmeklēt jaunas sapulces, uzsākt jaunu draudzību vai mēģināt darīt kaut
ko neparastu. Mēs turpinām atrasties situācijās, kas jau sen mūs neapmierina, tādēļ ka pazīstamais
liek mums justies drošāk, nekā nezināmais.
Jebkuras izmaiņas ir saistītas ar baiļu pārvarēšanu. “Ko darīt, ja es palikšu viens uz visiem laikiem?”
mēs domājam, kad apsveram iespēju pamest savu mīļāko. “Ko darīt, ja uzzināšu, ka esmu
nekompetents?” mēs baidāmies, domājot par karjeras maiņu. Mēs vairāmies apmeklēt jaunas
sapulces, jo tur mums nāksies iepazīties ar jauniem biedriem. Baidoties pamēģināt kaut ko jaunu,
mūsu prāts izdomā simtiem atrunu, lai tikai mēs paliktu tur, kur esam.
Mēs atklājam, ka lielāko daļu no mūsu sāpēm rada nevis pārmaiņas, bet gan pretestība tām. NA mēs
iemācamies, ka pārmaiņas ir tas, kas virza mūs dzīvē uz priekšu. Jauni draugi, jaunas attiecības,
jaunas intereses un izaicinājumi aizstās vecos. Šīs jaunās lietas mūsu dzīvē ienes jaunu prieku un
mīlestību.
Tikai šodien: Es atbrīvošos no vecā, būšu atvērts jaunajam un turpināšu savu izaugsmi.
16. jūnijs
Dzīves pieņemšana
“Ir lietas, kas mums ir jāpieņem, citas mēs varam mainīt. Līdz ar izaugsmi mūsu garīgajā programmā
rodas gudrība redzēt atšķirību.”
Bāzes teksts, 98. lpp.
Ir samērā viegli pieņemt lietas, kas mums patīk, savukārt lietas, kas mums nepatīk, pieņemt ir daudz
grūtāk. Taču mūsu centieni mainīt pasauli un visus, kas tajā dzīvo, atbilstoši mūsu vēlmēm neko
neatrisinās. Galu galā priekšstats, ka pasaule ir vainīga visās mūsu problēmās, tieši vedināja mūs
lietot narkotikas, un šī attieksme gandrīz mūs nogalināja.
Strādājot ar Soļiem, mēs sākam uzdot sev grūtus jautājumus par lomu, kuru mēs spēlējām, lai paši
sev radītu nepieņemamu dzīvi. Vairumā gadījumu esam secinājuši, ka mums ir jāmaina pašu
attieksme un mūsu pašu rīcība, nevis apkārtējie cilvēki, vietas un lietas.
Atveseļojoties, mēs lūdzam gudrību atšķirt to, ko var un ko nevar mainīt. Tad, kad mēs beidzot
ieraugām lietas patiesajā gaismā, mēs lūdzam gatavību mainīt sevi.
Tikai šodien: Augstākais Spēks, dāvā man gudrību atšķirt to, ko es spēju mainīt, no tā, kas man ir
jāpieņem. Lūdzu, palīdzi man ar pateicību pieņemt dzīvi, kas man ir dota.
17. jūnijs
Sienas
“Vēršanās pēc palīdzības ir sākums cīņai, kas mūs padarīs brīvus. Tā nobrucinās mūsu cietuma
sienas.”
Bāzes teksts, 86. lpp.
Daudzi no mums ieradās NA emocionāli nelīdzsvaroti. Gadiem ilgi mēs izmantojām cilvēkus un ļāvām
viņiem izmantot mūs, un tas negatīvi ietekmēja mūsu spēju kādam uzticēties, tajā skaitā sev. Taču
mīlestība un pieņemšana, ko atradām Anonīmajos Narkomānos, pamudināja mūs atvērties un
tuvināties citiem cilvēkiem.
Jo ilgāk mēs paliekam tīri, jo vairāk mums ir nepieciešama tuvība ar cilvēkiem, kurus mīlam. Mūsu
saskarsme kļūst dziļāka un jēgpilnāka, neraugoties uz iespēju tikt ievainotiem. Par spīti bailēm tikt
atraidītiem, mēs nolēmām riskēt atklāt sevi, savu pārliecību un vajadzības. Mēs nolēmām nojaukt
savas aizsardzības sienas.
Brīvība, kuru ieguvām, bija riska vērta. Mēs zinām, ka vēl ir daudz darāmā, pirms mēs pilnībā
atbrīvosimies no šķēršļiem, kurus radījuši aktīvās lietošanas gadi. Pateicoties kontaktam ar citiem
atkarīgajiem un neraugoties uz mūsu cilvēciskajām neveiksmēm, mēs sapratām, ka mums ir liela
mīlestības un tuvības kapacitāte. Atbrīvojoties no ierobežojošajām sienām, mūsu sirdīm ir liels spēks.
Tikai šodien: Es nojaukšu savas personīgās sienas un tuvošos citiem cilvēkiem. Es došu brīvību savai
sirdij mīlēt un būt mīlētam.
18. jūnijs
Netieša nodarījumu atlīdzināšana
“Gadījumos, kad tieši atlīdzināt nav droši vai arī mēs apdraudam citus cilvēkus, ir nepieciešama
netieša nodarījumu atlīdzināšana.”
Bāzes teksts, 43. lpp.
Kad lietojām, nekas mūs nevarēja apturēt ceļā uz nākamo devu. Tā rezultātā daudzi no mums tā īsti
nespēja aptvert, kam esam nodarījuši pāri finansiālā vai emocionālā ziņā. Kad pienāca laiks atlīdzināt
nodarījumus mūsu Devītā Soļa ietvaros, mēs sapratām, ka esam kaitējuši tik daudziem cilvēkiem, ka,
iespējams, nekad tos visus neatcerēsimies.
Ar mūsu sponsora un citu NA biedru palīdzību mēs atradām risinājumu šai problēmai. Mēs apsolījām
paveikt nezināmo nodarījumu atlīdzināšanu, kalpojot mūsu kopienām. Mēs koncentrējāmies uz
kalpošanu un palīdzību tam atkarīgajam, kurš joprojām cieš. Tādejādi mēs atradām veidu, kā atdot
parādus sabiedrībai.
Šodien, pateicoties NA biedru mīlestībai un vadībai, mēs vairāk dodam apkārtējai pasaulei, nekā
ņemam. Mēs padarām mūsu kopienas par labākām vietām dzīvei, nesot atveseļošanās vēsti tiem, ar
kuriem ikdienā sastopamies.
Tikai šodien: Es paveikšu netiešu nodarījumu atlīdzināšanu, sazinoties ar atkarīgo, kuram varētu būt
nepieciešama palīdzība. Es centīšos ienest savu nelielo artavu, padarot savu kopienu par labāku vietu
dzīvei.
19. jūnijs
Humora sajūta
“Mēs atklājam, ka tad, kad atbrīvojamies no apsēstības ar sevi, mēs spējam saprast, ko nozīmē būt
laimīgiem, priecīgiem un brīviem.”
Bāzes teksts, 110. lpp.
Smiekli mūsu sapulcēs bieži pārsteidz jaunpienācējus. Kā grupa mēs novērtējam dziedināšanu, ko
sniedz veselīgi smiekli. Pat ja mēs esam dziļi satraukti, prieks, kas piepilda sapulču telpas, ļauj mums
uz kādu brīdi izbaudīt atveseļošanās procesu. Ar humora palīdzību mēs īslaicīgi varam atbrīvoties no
apsēstības ar sevi.
Dzīve savā būtībā reizēm ir tālu no jautrības. Bet ja mēs spējam saglabāt humora sajūtu, notikumus,
kas varētu mūs salauzt, var padarīt ciešamus. Cik bieži mēs esam uztraukušies par ķibelēm, kas
neliktos tik briesmīgas, ja mēs tās uztvertu ar nelielu humora piedevu? Kad mūs kaitina cilvēki un
notikumi, humors var mums palīdzēt redzēt lietas gaišākā perspektīvā. Spēja atrast humoru grūtās
situācijās ir dāvana, kuru vajadzētu attīstīt.
Tikai šodien: Es centīšos saskatīt humoru dzīves nepatikšanās. Ja es pieļaušu kļūdas, es atradīšu
veidu, kā pasmieties par savām nepilnībām.
20. jūnijs
Meditācija iesācējiem
“Dažiem no mums lūgšana nozīmē prasīt palīdzību Dievam; meditācija ir Dieva atbildes
sadzirdēšana... Saprāta apklusināšana ar meditācijas palīdzību dod mums iekšēju mieru, kas noved
mūs kontaktā ar Dievu sevī.”
Bāzes teksts, 48.-49. lpp.
Daudziem no mums teica: “Esiet pacietīgi, kad mācāties meditēt. Nepieciešama pieredze, lai
saprastu, ko klausīties.” Mēs esam pateicīgi, ka kāds mums to pateica, vai arī daudzi no mums būtu
pametuši meditācijas procesu pēc nedēļas vai divām. Iespējams, ka pirmās pāris nedēļas mēs katru
rītu apsēdāmies, nomierinājām savas domas un “klausījāmies”, kā tas ir teikts Bāzes tekstā, taču
neko “nedzirdējām”. Varbūt bija nepieciešamas vēl dažas nedēļas, pirms kaut kas patiešām notika,
tomēr pat tad rezultāti bija tik tikko pamanāmi. Pēc rīta meditācijas mūsu attieksme pret savu dzīvi
tikai nedaudz uzlabojās, mēs spējām izjust tikai nedaudz lielāku līdzjūtību pret cilvēkiem, ar kuriem
sastapāmies dienas laikā, un mūsu kontakts ar Augstāko Spēku kļuva tikai nedaudz dziļāks.
Lielākajai daļai no mums tajā nebija nekā dramatiska – ne zibens spērienu, ne pērkona dārdu. Tā
vietā iestājās miera un spēka sajūta. Mēs veltījām laiku, lai atbrīvotos no mūsu ego un vecajiem
priekšstatiem. Mēs uzlabojām savu apzināto kontaktu ar mūsu ikdienas atveseļošanās avotu – Dievu,
kā mēs Viņu saprotam. Meditācija bija kas jauns, un tai bija nepieciešams laiks un prakse. Meditācija
tāpat kā Soļi strādā, ja mēs pie tās strādājām.
Tikai šodien: Es mācīšos “klausīties”, lai uzzinātu Dieva gribu, pat ja vēl nezinu, ko “klausīties”.
21. jūnijs
Jauna godīguma pakāpe
“Mēs bijām kļuvuši par sevis mānīšanas un racionalizēšanas meistariem.”
Bāzes teksts, 29. lpp.
Kad mēs ierodamies mūsu pirmajā sapulcē un dzirdam, ka mums ir jābūt godīgiem, mēs domājam:
“Tam nevajadzētu būt pārāk grūti. Viss, kas man jādara, ir jābeidz melot.” Dažiem no mums tas nāk
viegli. Mums vairs nav jāmelo darba devējiem par mūsu prombūtnes iemesliem. Mums vairs nav
jāmelo savām ģimenēm par to, kur bijām iepriekšējā naktī. Mēs secinām, ka mums ir mazāk iemeslu
melot, ja pārstājam lietot narkotikas. Taču pat ar šāda veida godīgumu dažiem no mums var rasties
grūtības, bet vismaz iemācīties nemelot ir vienkārši – mēs to vienkārši nedarām, neskatoties ne uz
ko. Lielākajai daļai no mums beidzot izdodas to panākt ar drosmes, apņēmības, mūsu NA biedru un
mūsu Augstākā Spēka gādību.
Tomēr godīgums nozīmē ko vairāk nekā tikai nemelošanu. Godīgums, kas patiesi ir nepieciešams, lai
atveseļotos, ir godīgums pret sevi, ko nav ne viegli, ne arī vienkārši panākt. Lietojot narkotikas, mēs
radījām pašapmāna, racionalizācijas un melu viesuļvētru, kurā mūsu mazā, klusā sirdsapziņas balss
nebija dzirdama. Mums vispirms ir jāpārstāj melot sev, lai mēs kļūtu godīgi pret sevi. Ar
Vienpadsmitā Soļa meditācijās palīdzību mums ir jāapklusina savs prāts un radītajā klusumā
jāuzklausa patiesība. Klusējot, mēs kļūstam godīgi pret sevi.
Tikai šodien: Es klusi un mierīgi ieklausīšos savā patiesības balsī. Es ar cieņu izturēšos pret atklāto
patiesību.
22. jūnijs
Pieņemot dzīvi tādu, kāda tā ir
“Atveseļojoties mums ir svarīgi pieņemt realitāti. Kolīdz to spējam, mēs vairs neuzskatām par
nepieciešamu lietot narkotikas, lai mēģinātu mainīt mūsu uztveri.”
Bāzes teksts, 93. lpp.
Narkotikas norobežoja mūs no dzīvības spēka. Pārtraucot narkotiku lietošanu un atveseļojoties, mēs
tiešā veidā saskaramies ar dzīvi. Mēs varam izjust neapmierinātību, vilšanos vai dusmas. Lietas var
nenotikt tā, kā mēs vēlamies. Egocentrisms, kuru mēs kultivējām savā atkarībā, ir izmainījis mūsu
dzīves uztveri. Mums ir grūti atbrīvoties no savām gaidām attiecībā uz dzīvi un pieņemt to tādu, kāda
tā ir.
Mēs mācāmies pieņemt savu dzīvi, strādājot ar Anonīmo Narkomānu Divpadsmit Soļiem. Mēs
atklājam, kā mainīt savu attieksmi un atbrīvoties no rakstura trūkumiem. Mums vairs nav
nepieciešamības mainīt realitāti vai bēgt no situācijām. Jo vairāk mēs pielietojam Soļos ietvertos
garīgos principus, jo vieglāk kļūst pieņemt dzīvi tieši tādu, kāda tā mums ir dota.
Tikai šodien: Ar Divpadsmit Soļu palīdzību es praktizēšu sevis pieņemšanu.
23. jūnijs
Kapitulācija
“Mēs nebūt nebijām mīlestības, godīguma, atvērtības un vēlēšanās pilni, kad atnācām uz NA... Kad
bijām cietuši pilnīgu sakāvi, mums radās vēlēšanās.”
Bāzes teksts, 21. lpp.
Kapitulācija ir nepieciešamais priekšnosacījums, lai atveseļotos, taču dažreiz mēs pretojamies. Pēc
kāda laika tīrībā lielākā daļa no mums atskatās un brīnās, kāpēc mēs tik ilgi cīnījāmies, lai noliegtu
savu bezspēcību, ja padošanās izglāba mūsu dzīvības.
Kad atveseļojamies, mums parādās jaunas iespējas kapitulēt. Mēs vai nu varam cīnīties ar visiem un
visu, vai arī varam atcerēties mūsu pirmās padošanās priekšrocības un pārtraukt cīņu.
Lielākā daļa sāpju, ko jūtam, rodas no cīņas, nevis kapitulācijas. Patiesībā, kad mēs padodamies,
sāpes pāriet un to vietā rodas cerība. Mēs sākam ticēt, ka viss būs labi, un pēc kāda laika saprotam,
ka mūsu dzīve ir kļuvusi daudz labāka. Mēs jūtamies tāpat kā tad, kad atmetām ilūziju, ka varam
kontrolēt savu lietošanu – atviegloti, brīvi un piepildīti ar jaunu cerību.
Tikai šodien: Vai šodien man ir jāpadodas kādā no dzīves jomām? Es atcerēšos savu pirmo
kapitulāciju un atgādināšu sev, ka man vairs nav jācīnās.
24. jūnijs
Iecietība
“...kas mums vienmēr atgādina, ka principi ir svarīgāki par personībām.”
Divpadsmitā Tradīcija
Reizēm ir grūti pieņemt citu cilvēku raksturu trūkumus. Kopā atveseļojoties, mēs ne tikai dzirdam, ko
citi atkarīgie runā sapulcēs, bet arī vērojam to, kā norit viņu atveseļošanās. Jo vairāk mēs iepazīstam
savus biedrus, jo vairāk mēs uzzinām par viņu dzīvi. Mums var rasties viedoklis par to, kā viņi “strādā
ar savu programmu”. Var gadīties, ka tas, kā viņi to dara, liek mums vilties, vai arī esam pat teikuši:
“Ja es strādātu ar programmu tā kā viņi, tad noteikti lietotu.”
Mēs sapratām, ka iecietība ir princips, kas stiprina ne tikai mūsu atveseļošanos, bet arī attiecības ar
indivīdiem, kuri mūs kaitina. Kļūst vieglāk pieņemt citu grupas biedru trūkumus, ja atceramies, ka
mēs paši par saviem rakstura defektiem neaizdomājamies līdz brīdim, kad mums kļūst sāpīgi no to
apzināšanās.
Tikai šodien: Es centīšos pieņemt citus cilvēkus tādus, kādi viņi ir. Es centīšos viņus netiesāt. Es
koncentrēšos uz mīlestības un pieņemšanas principiem.
25. jūnijs
Ne tikai veiksme
“Nonākšana pie ticības atjauno mūsu veselo saprātu. Šī ticība dod mums spēku rīkoties.”
Bāzes teksts, 26. lpp.
Nonākšana pie ticības ir process, kas rodas no personīgās pieredzes. Ikvienam no mums ir šī
pieredze. Visiem atkarīgajiem, kuri atveseļojas NA, ir pārliecinoši pierādījumi par labvēlīgu Spēku, kas
darbojas viņu dzīvē. Tiem, kuri šodien atveseļojas, lielā mērā ir paveicies. Ļoti daudz atkarīgo mirst
no mūsu slimības, nekad nepiedzīvojot to, ko mēs esam atraduši Anonīmajos Narkomānos.
Ticības iegūšanas process ietver sevī gatavību vienkārši atzīt šo brīnumu esamību. Mums visiem ir
kopīgs brīnums, ka šeit esam kļuvuši tīri, un katram no mums ir daudz citu brīnumu, kas tikai gaida,
lai mēs tos atzītu. Cik daudz autoavāriju, pārdozēšanu vai citu katastrofu esam pārdzīvojuši? Vai mēs
spējam atskatīties uz savu dzīvi un redzēt, ka tā nav bijusi tikai veiksme? Arī mūsu atveseļošanās
pieredze mums sniedz piemērus, kā Augstākais Spēks darbojas mūsu labā.
Ja mēs spējam ieraudzīt pierādījumus, kā mūsu mīlošais Augstākais Spēks ir rūpējies par mums, tad
nav grūti noticēt, ka šis Spēks arī turpmāk mums palīdzēs. Šī ticība dod mums spēku virzīties uz
priekšu.
Tikai šodien: Mana atveseļošanās ir kas vairāk, nekā tikai nejaušība. Mans spēks rodas no apziņas, ka
Augstākais Spēks nekad nav mani pievīlis un turpinās mani vadīt.
26. jūnijs
Atteikšanās no patvaļas
“Mūsu bailes mazinās un ticība pieaug, kad iepazīstam padošanās patieso būtību. Mēs vairs
necīnāmies ar bailēm, dusmām, vainas apziņu, sevis žēlošanu vai depresiju.”
Bāzes teksts, 28. lpp.
Kapitulācija ir jauna dzīves veida sākums. Kad mūs vadīja patvaļa, mēs nepārtraukti domājām, vai
esam “pieseguši” visus iespējamos variantus, vai esam manipulējuši ar cilvēkiem pareizajā veidā, lai
sasniegtu savus mērķus, vai neesam palaiduši garām kādu būtisku detaļu mūsu centienos kontrolēt
un pārvaldīt šo pasauli. Mēs jutām bailes, uztraucoties, ka mūsu shēmas neizdosies, dusmas vai
nožēlu, kad tās izgāzās, vai arī vainas sajūtu, kad mums no tām bija jāatsakās. Dzīvot ar patvaļu bija
grūti, taču citu ceļu mēs nezinājām.
Nav tā, ka kapitulācija vienmēr ir viegla. Gluži pretēji, padošanās var būt sarežģīta, it īpaši sākumā.
Taču vieglāk ir uzticēties Dievam, Spēkam, kurš spēj vadīt mūsu dzīvi, nekā uzticēties tikai sev, kura
dzīve ir nevadāma. Jo biežāk mēs kapitulējam, jo vieglāk mums kļūst to izdarīt.
Kad mēs nododam savu gribu un dzīvi Augstākā Spēka gādībā, mums atliek tikai parūpēties par savu
daļu darāma tik atbildīgi un apzinīgi, cik vien to spējam. Tad mēs varam atstāt rezultātus mūsu
Augstākā Spēka ziņā. Kapitulējot, rīkojoties pēc mūsu ticības un dzīvojot dzīvi saskaņā ar šīs
programmas vienkāršajiem principiem, mēs varam pārstāt stresot un sākt dzīvot.
Tikai šodien: Es atteikšos no patvaļas. Es centīšos saprast Dieva gribu attiecībā uz mani un lūgšu
spēku to izpildīt. Rezultātus es atstāšu sava Augstākā Spēka rokās.
27. jūnijs
Pārmaiņas un izaugsme
“Kad kāds norāda uz kādu mūsu trūkumu, mūsu pirmā reakcija var būt aizstāvēšanās. Mums
jāsaprot, ka neesam pilnīgi. Vienmēr būs vieta izaugsmei.”
Bāzes teksts, 38. lpp.
Atveseļošanās ir process, kas izraisa pārmaiņas mūsu dzīvē. Šīs pārmaiņas mums ir nepieciešamas, ja
vēlamies turpināt izaugsmi ceļā uz brīvību. Ir svarīgi, lai mēs būtu atvērti, kad citi norāda uz mūsu
trūkumiem, jo viņi dod mums iespēju mainīties un augt. Aizsardzības pozīcija ierobežo mūsu spēju
saņemt to palīdzību, ko citi cilvēki mums piedāvā. Ja mēs pārstājam aizsargāties, tiek atvērtas durvis
pārmaiņām, izaugsmei un jaunai brīvības pakāpei. Katra atveseļošanās diena dāvās mums iespējas
tālākām pārmaiņām un izaugsmei. Jo vairāk mēs pieņemam pārmaiņas ar atvērtu prātu un sirdi, jo
vairāk mēs augsim un jutīsimies komfortabli mūsu atveseļošanās procesā.
Tikai šodien: Es pieņemšu katru izaugsmes iespēju bez aizspriedumiem.
28. jūnijs
Grupas apziņa
“Palīdzības sniegšana citiem atkarīgajiem ir tikai kalpošanas sākums.”
Bāzes teksts, 61. lpp.
Kalpošana prasa nesavtīgu uzticību vēsts nešanai tam atkarīgajam, kurš joprojām cieš, taču ar to vien
mūsu kalpošana nebeidzas. Tā ietver sevī nosacījumu, lai mēs sekotu sev un saviem motīviem. Mūsu
centieni kalpot padara mūs pamanāmus Sadraudzībā. NA ir viegli kļūt par “lielu zivi mazā dīķī”. Mūsu
kontrolējošā attieksme var viegli atgrūst jaunpienācējus.
Grupas apziņa ir viens no vissvarīgākajiem kalpošanas principiem. Ir svarīgi atcerēties, ka grupas
apziņai, un ne mūsu individuālajai pārliecībai vai vēlmēm, ir nozīme. Mēs dalāmies ar savām domām
un uzskatiem, piedaloties grupas apziņas veidošanā, un tad, kad šī apziņa rodas, mēs pieņemam to
kā vadlīniju. Galvenais ir darboties kopā ar citiem cilvēkiem, nevis pret viņiem. Ja atcerēsimies, ka
mēs kopā cenšamies izveidot vienotu grupas apziņu, tad sapratīsim, ka visi viedokļi ir līdzvērtīgi.
Tiklīdz diskusijas ir beigušās, visi iesaistītie kļūst vienoti, lai nestu kopējo vēstījumu.
Bieži rodas vilinājums domāt, ka mēs zinām, kas grupai visvairāk ir vajadzīgs. Tomēr, ja atceramies,
ka panākt savu nav galvenais, tad kalpošana kļūst par to, kam tā ir paredzēta – līdzekli, kas nes vēsti
tam atkarīgajam, kurš joprojām cieš.
Tikai šodien: Es piedalīšos grupas apziņas veidošanā. Es atcerēšos, ka pasaule nebeigsies tikai tāpēc,
ka nenotiek tā, kā es vēlos. Piedaloties kalpošanā, es atcerēšos mūsu galveno mērķi. Es koncentrēšos
uz jaunpienācēju.
29. jūnijs
Turpinot atveseļoties
“Pašapmierinātība ir ienaidnieks biedriem ar lielu tīrības laiku. Ja mēs ilgu laiku esam pašapmierināti,
atveseļošanās process apstājas.”
Bāzes teksts, 86. lpp.
Pēc pirmajiem pāris atveseļošanās gadiem daudziem no mums sāk šķist, ka mūs nekas vairs nevar
pārsteigt. Ja esam cītīgi strādājuši ar Soļiem, tad mūsu pagātnes problēmas pa lielam ir atrisinātas,
un mums ir stabils pamats, uz kā veidot savu nākotni. Vairumā gadījumos mēs esam iemācījušies
pieņemt dzīvi tādu, kāda tā ir. Mūsu pieredze darbā ar Soļiem ļauj mums atrisināt dzīves grūtības
gandrīz ikreiz, kad tās rodas.
Tiklīdz esam ieguvuši šo komforta līmeni, mēs, iespējams, mēdzam to uzskatīt par “atpūtas pieturu”
atveseļošanās ceļā. Tomēr rīkojoties šādi, mēs nenovērtējam mūsu slimības patieso dabu. Atkarība ir
progresējoša, viltīga un neizārstējama slimība. Tā ir arī nāvējoša – mēs varam nomirt no šīs slimības,
ja vien neturpinām to ārstēt. Mums ir nepieciešama pastāvīga atveseļošanās programma.
Divpadsmit Soļi ir process – ceļš, pa kuru mēs ejam, tikai par vienu soli apsteidzot mūsu slimību.
Sapulces, sponsorēšana, kalpošana un Soļi vienmēr ir svarīgas pastāvīga atveseļošanās procesa
sastāvdaļas. Lai gan pēc pieciem tīrības gadiem mēs varam pielietot mūsu programmu nedaudz
savādāk nekā pēc pirmajiem pieciem mēnešiem, tas nenozīmē, ka programma ir mainījusies vai
kļuvusi mazāk svarīga. Vienkārši mūsu programmas praktiskā izpratne ir mainījusies un uzlabojusies.
Lai mūsu atveseļošanās turpinātos, mums ir jāizmanto visas iespējas pielietot programmu.
Tikai šodien: Turpinot atveseļoties, es meklēšu jaunus veidus, kā pielietot savu programmu.
30. jūnijs
Nostiprinot pamatu
“Mūsu jauniegūtā ticība ir drošs pamats būt drosmīgiem nākotnē.”
Bāzes teksts, 99. lpp.
Dzīves pamats ir tas, uz kā tiek būvēta mūsu atlikusī dzīve. Kad mēs lietojām, šis pamats ietekmēja
visu, ko mēs darījām. Tieši šeit mēs ieguldījām savu enerģiju, kad nolēmām, ka atveseļošanās ir
svarīga. Tā rezultātā visa mūsu dzīve mainījās. Lai saglabātu šo jauno dzīvi, mums ir jānostiprina
pamats – mūsu atveseļošanās programma.
Ja mēs paliekam tīri un mainās mūsu dzīvesveids, mainīsies arī mūsu prioritātes. Darbs un skola var
būt nozīmīgi, jo tie uzlabo mūsu dzīves kvalitāti. Jaunas attiecības var radīt aizrautību un savstarpēju
atbalstu, taču mums ir jāatceras, ka atveseļošanās programma ir pamats, uz kura tiek veidota mūsu
jaunā dzīve. Katru dienu mums ir jāatjauno apņemšanās atveseļoties, saglabājot to kā savu galveno
prioritāti.
Tikai šodien: Es vēlos turpināt baudīt dzīvi, ko esmu atradis atveseļošanās laikā. Šodien es izdarīšu
kaut ko, lai nostiprinātu savu atveseļošanās pamatu.

1. jūlijs
Vienkārša programma
“Mūsu programma sastāv no vienkāršām darbībām – apmeklēt sapulces, dalīties, strādāt ar
Divpadsmit Soļiem un pielietot programmas principus.”
Mūsu sarežģīto dzīvi var padarīt daudz vienkāršāku, ja koncentrējamies uz dažām vienkāršām lietām
– dalīties savā pieredzē, spēkā un cerībā ar citiem, regulāri apmeklēt sapulces un pielietot
programmas principus mūsu ikdienas dzīvē.
Daloties pieredzē, spēkā un cerībā ar citiem narkomāniem, mēs sniedzam piemēru jaunpienācējiem.
Pūles, kuras mēs pieliekam, rūpējoties par citiem, palīdz mazināt mūsu egocentrismu, kas ir mūsu
slimības kodols.
Daudzi no mums izvēlas vienu “mājas grupu”, kuras sapulces mēs apmeklējam regulāri. Šāda
regularitāte ievieš zināmu rutīnu mūsu dzīvē un dod iespēju citiem programmas biedriem zināt, kur
viņi mūs var atrast, ja esam nepieciešami.
Divpadsmit Soļu pielietošana mūsu ikdienas dzīvē rada atšķirību starp līdzsvarotu atveseļošanos un
vienkāršu nelietošanu. Soļi dod mums vadību, kas mums ir tik ļoti nepieciešama, lai tiktu galā ar
ikdienas problēmām.
Jā, mēs esam sarežģīti cilvēki, taču NA programma vienkāršo mūsu dzīvi, dodot iespēju dzīvot bez
aktīvas lietošanas. Ja mēs dzīvojam, vadoties pēc mūsu programmas vienkāršajiem principiem, mūsu
dzīvi piepilda miers un cerība.
Tikai šodien: Es atcerēšos, ka, kaut arī esmu sarežģīts cilvēks, NA man ir vienkāršākais veids, kā
padarīt manu dzīvi vieglāku.
2. jūlijs
Salīdzinot
“Mūsu personīgie stāsti var atšķirties pēc individuāli piedzīvotā, taču visam pamatā ir viens
kopsaucējs.”
Bāzes teksts, 90. lpp.
Mēs, narkomāni, esam raiba kompānija, kas nāk no dažādām vidēm, esam lietojuši dažādas
narkotikas un ieguvuši atšķirīgas dzīves pieredzes. Atveseļošanās procesā mūsu atšķirības nezūd
– dažiem šīs atšķirības kļūst vēl izteiktākas. Brīvība no aktīvās atkarības dod mums iespēju būt
tādiem, kādi mēs patiesībā esam. Tas, ka mēs visi atveseļojamies, nenozīmē, ka mums visiem obligāti
ir vienādas vajadzības vai mērķi. Katram no mums atveseļošanās procesā ir ejams savs ceļš.
Kā tad mēs varam palīdzēt viens otram atveseļoties un izmantot viens otra pieredzi, ja esam tik
atšķirīgi? Mēs pulcējamies, lai dalītos ar to, kā mēs pielietojam atveseļošanās principus savā dzīvē.
Lai arī mūsu dzīves ir atšķirīgas, garīgie principi, kurus mēs pielietojam, ir tie vieni un tie paši. Mēs
rādām viens otram ceļu, atstarojot gaismu, kas nāk no šiem principiem, mūsu individuālajās
atšķirībās.
Mums visiem ir divas kopīgas lietas – atkarība un atveseļošanās. Uzmanīgi klausoties, mēs dzirdam,
kā citi stāsta par ciešanām no tās pašas slimības, no kuras esam cietuši mēs, neatkarīgi no viņu
personīgās pieredzes. Atverot savas ausis, mēs dzirdam, kā citi narkomāni runā par to pašu garīgo
principu pielietošanu, kuri vieš cerību arī mums, neatkarīgi no mūsu personīgajiem mērķiem.
Tikai šodien: Lai arī man ir savs ceļš ejams, tomēr esmu pateicīgs par citu cilvēku sadraudzību, kuri ir
cietuši no atkarības un kuri tāpat kā es mācās pielietot atveseļošanās principus.
3. jūlijs
Klusuma brīdis
“Daudzi no mums ir atklājuši, ka, atvēlot sev klusu brīdi, ir vieglāk veidot apzinātu kontaktu ar
Augstāko Spēku.”
Bāzes teksts, 98. lpp.
Lielākā daļa no mums tikai tukši runā par apzinātu kontaktu ar Augstāko Spēku. Cik daudzi no mums
velta pastāvīgu laiku, lai uzlabotu šo apzināto kontaktu? Ja mēs vēl neesam izveidojuši regulāru
lūgšanu un meditācijas ieradumu, šodien ir laba diena, lai to sāktu darīt.
“Klusuma brīdim” nav jābūt ilgam. Daudziem no mums šķiet, ka divdesmit līdz trīsdesmit minūtes ir
pietiekams laiks, lai paklusētu, koncentrētu savu uzmanību, lasot garīgu literatūru, dalītos domās un
rūpēs lūgšanā un veltītu dažus mirkļus, lai saklausītu atbildi meditācijas laikā. Ja mēs to darām
regulāri, mūsu “klusuma brīdim” nav jābūt ilgam, lai tas būtu efektīvs. No divdesmit minūtēm
mēnesī, kas veltītas lūgšanai, jēgas būs maz – tikai vilšanās par mūsu apzinātā kontakta slikto
kvalitāti. Veltot šim procesam divdesmit minūtes katru dienu, tiks atjaunots un uzlabots jau esošais
kontakts ar mūsu Augstāko Spēku.
Ikdienas steigā pavadīta diena atkarīgajiem, kuri atveseļojas, parasti beidzas ar to, ka ne no rīta, ne
vakarā neatrodas laiks, lai uzlabotu mūsu apzināto kontaktu ar Dievu, kuru esam sapratuši. Tomēr, ja
katru dienu atvēlam noteiktu laiku “klusuma brīdim”, mēs varam būt pārliecināti, ka mūsu apzinātais
kontakts uzlabosies.
Tikai šodien: Pabeidzot lasīt šodienas pārdomas, es veltīšu brīdi lūgšanai un meditācijai. Tas būs
sākums manam jaunajam atveseļošanās veidam.
4. jūlijs
Konflikts
“Mēs atklājam, ka konflikti ir realitātes daļa, tāpēc iemācāmies tos risināt, nevis bēgt no tiem.”
Bāzes teksts, 93. lpp.
Laiku pa laikam mēs visi nonākam konfliktu situācijās. Iespējams, ka mēs vienkārši nevaram sadzīvot
ar jauno kolēģi darbā. Varbūt draugi mūs tracina. Vai varbūt mūsu partneris neizturas tā, kā mums
gribētos. Jebkura konflikta risināšana atkarīgajam ir problēma.
Kad situācija saasinās, ir vēlams paiet malā, līdz kaislības norimst. Mēs vienmēr varam turpināt
diskusiju, kad esam nomierinājušies. Mēs nevaram izvairīties no nepatīkamām situācijām, taču mūsu
rīcībā ir laiks un distance, lai atrastu risinājumu.
Konflikts ir dzīves sastāvdaļa. Nav iespējams atveseļoties, nesaskaroties ar domstarpībām un
viedokļu atšķirībām. Dažreiz mēs varam ieturēt pauzi un veltīt laiku pārdomām, taču vienmēr pienāks
laiks, kad konflikts ir jāatrisina. Kad šis laiks pienāk, mēs dziļi ieelpojam, skaitām lūgšanu un
pielietojam principus, ko mūsu programma mums ir devusi: godīgumu, atklātību, atbildību,
piedošanu, uzticēšanos un visu pārējo. Atveseļošanās nav domāta tam, lai mēs turpinātu bēgt no
dzīves. Atveseļojoties, mums vairs nav jābēg.
Tikai šodien: Principi, ko programma man ir devusi, ir pietiekami, lai rastu risinājumu jebkurā
situācijā. Es centīšos risināt konfliktus konstruktīvā veidā.
5. jūlijs
Garīgo iespēju izpēte
“Veidu, kā lūdzamies un meditējam, nosaka mūsu ticība.”
Bāzes teksts, 46. lpp.
Kā mēs lūdzamies? Katram NA biedram tā ir dziļi personiska lieta. Daudzi no mums secina, ka laika
gaitā mēs attīstām tādu lūgšanu un meditācijas veidu, kādu iemācāmies no citiem un kāds mums ir
piemērots.
Daži no mums ierodas NA ar aizspriedumiem pret Spēku, kas ir varenāks par mums. Taču, kad
apsēžamies ar savu sponsoru un apspriežam savas grūtības, padziļināti aplūkojot Otro Soli, mēs
nonākam pie atziņas, ka varam izvēlēties jebkuru Augstākā Spēka koncepciju, kas mums ir
piemērota.
Tāpat kā mūsu definīcija par Augstāko Spēku, kas ir varenāks par mums, katram atkarīgajam var būt
atšķirīga, arī veids, kā panākt “apzinātu kontaktu” ir dažāds. Daži no mums apmeklē reliģiskos
dievkalpojumus, citi dzied gospeļus vai klusi sēž un sarunājās ar kādu tur augšā, bet daži atrod garīgu
saikni ar dabu. “Pareizais ceļš”, kā lūgties un meditēt, ir jebkurš veids, kas palīdz mums uzlabot
apzinātu kontaktu ar mūsu Augstāko Spēku.
Iesākumam ir vērtīgi pajautāt citiem, kā viņi ir atraduši savu garīgo vadību. Arī iepazīties ar attiecīgu
literatūru, pirms mēs uzsākam meditācijas procesu, var būt noderīgi. Daudzi pirms mums ir veikuši šo
izpēti. Ceļā uz garīgo izaugsmi mēs varam gūt ievērojamu labumu no viņu pieredzes.
Tikai šodien: Es izpētīšu savas iespējas uzlabot apzināto kontaktu ar Dievu, kā es Viņu saprotu.
6. jūlijs
“Piedodiet”
“Galvenais, ko mums dod šis Solis, ir izpratne, ka soli pa solim mēs iegūstam jaunu attieksmi pret
sevi, un to, kā mēs izturamies pret citiem cilvēkiem.”
Bāzes teksts, 41. lpp.
Iespējams, ka daudziem no mums vārds “piedodiet” ir labi zināms. Mūsu aktīvajā lietošanā tā bija ļoti
pazīstama frāze. Mēs mūžīgi teicām cilvēkiem, cik ļoti mēs nožēlojam, un droši vien bijām pārsteigti,
kad kāds, noguris no mūsu bezjēdzīgās atvainošanās, atbildēja: “Protams, ka Tu esi vainīgs. Patiesībā
Tava atvainošanās neko nenozīmē... ” Tas, iespējams, bija pirmais “zvaniņš”, kad mēs sapratām, ka
mūsu atvainošanās cilvēkiem, kuriem nodarījām pāri, neko nenozīmēja, it īpaši, ja labi zinājām, ka
tikko to esam izdarījuši atkal.
Daudzi no mums domāja, ka nodarījumu atlīdzināšana būs vēl viens “piedodiet”. Tomēr darbības,
kuras mēs veicam šajos soļos, ir pavisam citas. Atlīdzināt nodarījumus nozīmē rīkoties savādāk un,
pats galvenais, rīkoties pareizi. Ja esam nozaguši naudu, mūsu rīcība neaprobežojas tikai ar:
“Piedodiet. Es nekad vairs tā nedarīšu, jo esmu tīrs.” Mēs atdodam nozagto naudu. Ja bijām atstājuši
novārtā vai ļaunprātīgi izmantojuši mūsu ģimenes, mēs ne tikai atvainojamies, bet sākam izturēties
pret tām ar cieņu.
Visu mūsu darbību mērķis ir mainīt savu uzvedību un to, kā mēs izturamies pret sevi un citiem. Mēs
ne tikai atvainojamies, bet kļūstam atbildīgi.
Tikai šodien: Es uzņemos atbildību par sevi un savu atveseļošanos. Šodien es atlīdzināšu kādu
konkrētu nodarījumu, par kuru es jūtos vainīgs.
7. jūlijs
Dievs katrā no mums
“Viens no mūsu garīgās atmodas aspektiem ir jauna mūsu Augstākā Spēka izpratne, ko attīstām,
palīdzot citam atkarīgajam atveseļošanās procesā.”
Bāzes teksts, 54. lpp
Mēs esam dzirdējuši, ka bieži vien Dievu visskaidrāk redzam viens otrā. Mēs to redzam, kad veicam
savu Divpadsmito Soli. Nesot atveseļošanās vēsti citam atkarīgajam, mēs jūtam Spēka, kas ir
varenāks par mums, klātbūtni. Un, vērojot, kā tā sasniedz savu mērķi, mēs saprotam kaut ko citu –
tā ir vēsts, kas nes atveseļošanos, nevis vēstnesis. Augstākais Spēks, nevis mēs paši, ir pārmaiņu
avots, kas rodas, kad mēs nododam vēsti atkarīgajam, kurš joprojām cieš.
Mēs redzam Augstāko Spēku darbībā, kad šī vēsts dara savu, pārveidojot cita atkarīgā dzīvi. Mēs
redzam, kā pieņemšana un cerība aizstāj noliegumu un izmisumu. Mūsu acu priekšā parādās pirmie
godīguma, atklātības un gatavības aizmetņi. Kaut kas notiek šī cilvēka iekšienē, kaut kas lielāks un
spēcīgāks par ikvienu no mums. Mēs vērojam kā Dievs, kā mēs Viņu saprotam, darbojas cita cilvēka
dzīvē. Mēs redzam viņā Augstāko Spēku. Un ar lielāku pārliecību nekā jebkad mēs zinām, ka šis
Augstākais Spēks ir arī mūsos pašos, un tas ir Spēks, kas virza mūsu atveseļošanos.
Tikai šodien: Nesot atveseļošanās vēsti citam atkarīgajam, es centīšos pievērst uzmanību Spēkam,
kas stāv aiz šīs vēsts. Šodien, vērojot, kā citi atkarīgie atveseļojas, es centīšos ieraudzīt viņos esošo
Dievu, lai labāk spētu redzēt Dievu sevī.
8. jūlijs
Vārds “Dievs”
“NA sapulcēs Tu dzirdēsi pieminam Dievu, un Tev ir svarīgi saprast, ka mēs ar to domājam Spēku, kas
ir varenāks par mums pašiem, ar kura palīdzību mēs spējam paveikt to, kas šķita neiespējams. ”
IP Nr. 22, Laipni lūgts NA
Lielākā daļa no mums ierodas Anonīmajos Narkomānos ar dažādiem priekšstatiem par to, ko nozīmē
vārds “Dievs”, un vairums no tiem ir negatīvi. Tomēr vārdu “Dievs” NA lieto regulāri, ja ne pastāvīgi.
Tas notiek 92 reizes mūsu Bāzes teksta pirmajās 107 lappusēs un ir tas ir pamanāms trešdaļā no
mūsu Divpadsmit Soļiem. Lai arī kādas jūtas mums šis vārds neizraisītu, mēģināsim pievērsties tam ar
saprātu.
Tā ir taisnība, ka Anonīmie Narkomāni ir garīga programma. Mūsu Divpadsmit Soļi piedāvā veidu, kā
iegūt brīvību no atkarības, izmantojot garīga Spēka palīdzību, kas ir varenāks par mums. Tomēr
programma mums neko nepasaka par to, kas mums ir jādomā par šo Spēku. Atkal un atkal mūsu
literatūrā, Soļos un sapulcēs mēs dzirdam: “Dievs, kā mēs Viņu saprotam” – lai arī kāda šī sapratne
būtu.
Mēs lietojam vārdu “Dievs”, jo tas tiek izmantots mūsu Bāzes tekstā, un tāpēc, ka lielākajai daļai
cilvēku tas vissaprotamāk paskaidro izpratni par Spēku, kas ir mūsu atveseļošanās pamatā. Šo vārdu
mēs lietojam ērtības labad. Taču Spēku, kas stāv aiz šī vārda, mēs izmantojam ne tikai ērtības dēļ.
Mēs izmantojam šo Spēku, lai saglabātu mūsu brīvību no atkarības un nostiprinātu mūsu pastāvīgo
atveseļošanos.
Tikai šodien: Neatkarīgi no tā, vai ticu “Dievam” vai nē, es izmantošu Spēku, kas saglabā manu tīrību
un brīvību.
9. jūlijs
Mēs patiešām atveseļojamies!
“...ir pienācis laiks, kad veco un aplamo teicienu “Ja atkarīgais – tad atkarīgais uz mūžu” vairs
nepacietīs ne sabiedrība, ne pats atkarīgais. Mēs patiešām atveseļojamies. ”
Bāzes teksts, 92. lpp.
Laiku pa laikam mēs dzirdam runātājus dalāmies, ka viņi vēl īsti nesaprot garīgos principus. Viņi saka,
ka mēs būtu pārsteigti, ja zinātu, kas notiek viņu galvās, un to, cik viņi joprojām ir neprātīgi. Viņi
atzīstas, ka jo ilgāk viņi ir tīri, jo mazāk kaut ko saprot, taču jau nākamajā brīdī viņi stāsta mums par
tām dziļajām pārmaiņām, ko viņu dzīvē ir ienesusi atveseļošanās. Pateicoties Anonīmo Narkomānu
Divpadsmit Soļiem, viņi ir veikuši ceļu no pilnīga izmisuma līdz nelokāmai cerībai, no
nekontrolējamas narkotiku lietošanas līdz pilnīgai atturībai, no hroniskas nevadāmības līdz atbildībai.
Kurš stāsts ir patiess? Vai mēs atveseļojamies?
Mēs varam domāt, ka demonstrējam pazemību vai pateicību, nepārspīlējot pārmaiņas, ko
atveseļošanās ir ienesusi mūsu dzīvē. Jā, mēs rīkotos netaisnīgi attiecībā uz programmu, ja šo
brīnumu uzskatītu par savu nopelnu. Tomēr, ja neatzīstam šī brīnuma patieso lielumu, mēs
izturamies vienlīdzīgi netaisnīgi gan pret sevi, gan pret tiem, ar kuriem mēs dalāmies.
Mēs patiešām atveseļojamies. Ja mums ir grūtības redzēt šo atveseļošanās brīnumu, tad mums
vajadzētu ieskatīties vērīgāk. Atveseļošanās ir reāla un tā notiek Anonīmajos Narkomānos – gan ar
mūsu veterāniem, gan jaunpienācējiem, kas papildina mūsu sapulces, un galvenais, ar mums pašiem.
Mums ir tikai jāatver acis.
Tikai šodien: Es atzīšu savas atveseļošanās brīnumu un būšu pateicīgs, ka esmu to atradis.
10. jūlijs
Labvēlīga attieksme
“Dziļi iesakņojies negatīvisms sekoja man visur, lai kur es dotos.”
Bāzes teksts, 137.lpp. EN
Negatīva attieksme ir aktīvās atkarības firmas zīme. Visā, kas notika mūsu dzīvē, kāds bija vainīgs.
Mēs kļuvām virtuozi, vainojot citus savos trūkumos. Atveseļojoties, viena no pirmajām lietām, kuru
mēs cenšamies attīstīt, ir jauna attieksme. Mēs atklājam, ka dzīve kļūst daudz vieglāka, ja aizstājam
savu negatīvo domāšanu ar pozitīvajiem principiem.
Mūsu negatīvā attieksme ievilka mūs aktīvajā atkarībā, un tā mums var viegli sekot Anonīmo
Narkomānu Sadraudzībā. Kā varam sākt pielāgot savu attieksmi? Mainot mūsu rīcību. Tas nav viegli,
taču to var izdarīt.
Mēs varam sākt ar to, ka ieklausāmies, kā mēs runājam. Pirms atveram muti, mēs sev uzdodam
dažus vienkāršus jautājumus: Vai tas, ko es teikšu, radīs problēmu vai tās risinājumu? Vai manis
sacītais izklausīsies labvēlīgi? Vai tas, ko es grasos teikt, ir svarīgi, vai arī visi būtu vienkārši laimīgi, ja
es neatvērtu muti? Vai es runāju tikai tāpēc, lai dzirdētu sevi, vai arī maniem “gudrajiem vārdiem” ir
kāds mērķis?
Mūsu attieksme izpaužas mūsu rīcībā. Bieži vien tiešām nav svarīgi, ko mēs runājam, bet gan veids,
kā mēs runājam. Kad iemācīsimies runāt labvēlīgā veidā, mēs pamanīsim, ka arī mūsu attieksme
uzlabojas.
Tikai šodien: Es gribu atbrīvoties no negatīvisma. Šodien es runāšu un izturēšos labvēlīgi.
11. jūlijs
Iedrošinājums
“Mēs viens otru atbalstām un iedrošinām.”
Bāzes teksts, 102. lpp.
Daudzi no mums ir redzējuši, kā mazulis sper savus pirmos soļus. Māte pietur bērnu uz kājām. Tēva
seja izstaro mīlestību, kad viņš, nometies blakus ceļos, ar izstieptām rokām uzmundrina mazuli.
Bērns sper dažus solīšus tēva virzienā. Vecāks brālis un māsa ir līdzās, lai viņš tiktu tālāk. Mazulis
nokrīt. Māte, mierinot to pieceļ, un sāk visu no jauna. Šoreiz mazulis noturas, līdz tiek pietiekami
tuvu, lai nonāktu tēva stiprajās rokās.
Būdami jaunpienācēji, līdzīgi kā šis mazais bērns, mēs ierodamies Anonīmajos Narkomānos.
Pieradušiem dzīvot atkarības izkropļotu dzīvi, baiļu un nenoteiktības pilniem, mums ir nepieciešama
palīdzība, lai noturētos uz kājām. Gluži kā bērns, kas uzsāk savu ceļu uz pieaugušo dzīvi, mēs speram
savus pirmos, nedrošos soļus atveseļošanās virzienā. Mēs mācāmies dzīvot šo jauno dzīves veidu no
citiem, kas jau ir gājuši pa šo ceļu. Viņi mūs uzmundrina un mierina, daloties ar to, kas viņiem ir
palīdzējis un kas nē. Mūsu sponsors ir vienmēr blakus, kad mums ir nepieciešams pareizais virziens.
Reizēm mēs jūtamies, ka vienkārši nespējam spert vēl vienu soli atveseļošanās virzienā. Gluži tāpat
kā bērns, kurš mācās staigāt, mēs dažreiz varam paklupt vai pat nokrist, taču mūsu Augstākais Spēks
vienmēr mūs sagaida ar atplestām rokām. Un tāpat kā mazuļa brāļi un māsas uzmundrina viņu, mūs
atbalsta citi NA biedri ceļā uz pilnvērtīgu dzīvi atveseļošanās laikā.
Tikai šodien: Es meklēšu citu cilvēku atbalstu un iedrošināšu tos, kuriem varētu būt nepieciešams
mans spēks.
12. jūlijs
Pacietība
“Mēs bijām kļuvuši par ķīlniekiem savai vajadzībai pēc tūlītēja apmierinājuma, ko deva narkotikas.”
Bāzes teksts, 26. lpp.
“Es gribu to, ko gribu, un gribu tūlīt!” Aptuveni tā varētu raksturot mūsu pacietību aktīvajā lietošanas
laikā. Mūsu slimības apsēstība un kompulsivitāte radīja “tuneļveida” domāšanu. Ja mēs kaut ko
gribējām, tas bija viss, par ko bijām spējīgi domāt. Narkotikas, kuras lietojām, mums iemācīja, ka
tūlītējs apmierinājums ir tikai vienas devas attālumā. Nav brīnums, ka lielākā daļa no mums ieradās
Anonīmajos Narkomānos gandrīz bez jebkādas pacietības.
Problēma ir tā, ka mēs ne vienmēr varam iegūt to, ko vēlamies, kad vien to vēlamies. Dažas no mūsu
vēlmēm ir tīrā fantāzija. Padomājot, mēs sapratīsim, ka mums nav pamata uzskatīt, ka šīs vēlmes
jebkad piepildīsies mūsu dzīves laikā. Visdrīzāk mēs nespēsim piepildīt pat visas mūsu reālākās
vēlmes – noteikti ne visas uzreiz. Lai kaut ko iegūtu, mums būs kaut kas jāziedo.
Savā atkarībā mēs meklējām tūlītēju gandarījumu, izšķērdējot visus savus resursus. Atveseļojoties,
mums ir jāiemācās noteikt prioritātes, reizēm atsakoties no dažu vēlmju apmierināšanas, lai
sasniegtu svarīgākus ilgtermiņa mērķus. Lai to izdarītu, ir nepieciešama pacietība. Lai iegūtu šo
pacietību, mēs pielietojam savu atveseļošanās programmu, tiecoties pēc pilnvērtīgas garīgās
atmodas, kas ļautu mums dzīvot un baudīt dzīvi tādu, kāda tā ir.
Tikai šodien: Augstāks Spēks, palīdzi man saprast, kas ir vissvarīgākais manā dzīvē. Palīdzi man
iemācīties pacietību, lai es varu veltīt savus spēkus svarīgām lietām.
13. jūlijs
Būt pazemīgiem
“Kad esam sāpināti, un vairums no mums tā laiku pa laikam jūtas, mēs mācāmies lūgt palīdzību.”
Bāzes teksts, 86. lpp.
Reizēm atveseļoties kļūst patiešām grūti. Taču vēl grūtāk ir kļūt pietiekami pazemīgiem, lai lūgtu
palīdzību. Mēs domājam: “Ņemot vērā manu tīrības laiku, man vajadzētu klāties labāk!” Taču
atveseļošanās realitāte ir vienkārša: neatkarīgi no tā, vai mums ir trīsdesmit dienas vai trīsdesmit
gadi, mums ir jābūt gataviem lūgt palīdzību, kad tā mums ir nepieciešama.
Pazemība ir kopīga tēma visos mūsu Divpadsmit Soļos. Anonīmo Narkomānu programma nav
domāta tam, lai radītu iespaidu, ka mūsu dzīvē viss ir kārtībā. Gluži otrādi, programma palīdz mums
pēc iespējas vairāk iegūt no atveseļošanās. Mums ir jābūt gataviem runāt par savām grūtībām, ja
mēs ceram rast risinājumus problēmām, kas rodas mūsu dzīvē.
Anonīmajos Narkomānos esam dzirdējuši izteicienu: “Mēs nevaram vienlaikus saglābt savu seju un
pēcpusi”. Nav viegli dalīties sapulcē, kad ar vairāku gadu tīrību gandrīz izplūstam asarās, jo dzīve
kārtējo reizi mums ir likusi atzīt savu bezspēcību. Taču, kad sapulce beidzas, un kāds cits
Sadraudzības biedrs mums saka: “Zini, man tiešām vajadzēja dzirdēt to, ko Tu teici”, mēs zinām, ka
Dievs ir klātesošs mūsu dzīvē.
Pazemības garša nekad nav rūgta. Atlīdzība par pazemību, kad mēs lūdzam palīdzību, padara mūsu
atveseļošanos nedaudz saldāku.
Tikai šodien: Es lūgšu palīdzību, ja tā man būs nepieciešama. Es pielietošu pazemības principu savā
dzīvē.
14. jūlijs
“Iekšējais darbs”
“Statuss sabiedrībā vēl nav atveseļošanās.”
Bāzes teksts, 23. lpp.
Viena no pirmajām lietām, kas notiek atveseļoties, ir tā, ka mēs sākam izskatīties labāk. Mēs kļūstam
veselīgāki, sekojam savai higiēnai un ģērbjamies piemērotāk. Nebūdami pakļauti aktīvās lietošanas
ietekmei, daudzi no mums beidzot pārtrauc zagt, melot un krāpties. Vien nelietojot narkotikas, mēs
sākam izskatīties kā normāli cilvēki.
Taču izskatīties normāliem un būt normāliem ir divas dažādas lietas. Tas, ka mūs pieņem apkārtējā
pasaule, ir atveseļošanās nopelns, tomēr tas nav tas pats, kas atveseļošanās. Mēs varam baudīt
atveseļošanās priekšrocības, taču mums ir jārūpējas par to, kas ir tās patiesais avots. Ilgstoša
atveseļošanās nav iegūstama citu cilvēku pieņemšanā, bet gan iekšējā izaugsmē, kuru uzsāk
Divpadsmit Soļi.
Tikai šodien: Es zinu, ka labi izskatīties ir nepietiekami. Ilgstoša atveseļošanās ir “iekšējs darbs”.
15. jūlijs
Attiecības ar citiem cilvēkiem
“Mēs sastādījām to cilvēku sarakstu, kuriem bijām nodarījuši kaitējumu, un kļuvām gatavi atlīdzināt
viņiem visiem sevis nodarīto kaitējumu.”
Astotais Solis
Visi cilvēki cīnās ar savu egocentrismu. Hroniskais egocentrisms, kas ir atkarības pamatā, padara šo
cīņu divtik sarežģītu tādiem cilvēkiem kā mēs. Daudzi no mums dzīvoja tā, it kā mēs būtu pēdējie
cilvēki uz zemes, būdami pilnīgi akli attiecībā uz to, kādu iespaidu mūsu rīcība atstāja uz apkārtējiem.
Astotais Solis ir process, kuru programma mums ir devusi, lai mēs godīgi izpētītu savas pagātnes
attiecības. Mēs pārskatām savus Ceturtā Soļa pierakstus, lai saprastu, kādas sekas mūsu rīcība ir
atstājusi uz cilvēkiem mūsu dzīvē. Kad saprotam, kādu kaitējumu esam nodarījuši, mēs kļūstam
gatavi uzņemties atbildību par savu rīcību, atlīdzinot savus nodarījumus.
Dažādie cilvēki, ar kuriem mēs šodien sastopamies, un attiecības ar viņiem, lielā mērā nosaka mūsu
dzīves kvalitāti. Mīlestība, humors, aizrautība, rūpes – lietas, kas padara dzīvi vērtīgu – mums daudz
ko nozīmē, it īpaši, ja dalāmies tajās ar citiem. To saprotot, mēs vēlamies atklāt mūsu attiecību
patieso raksturu un aizpildīt visus tukšumus, kuri šajās attiecībās varētu rasties. Mēs vēlamies strādāt
ar Astoto Soli.
Tikai šodien: Es vēlos pilnībā izbaudīt attiecības ar apkārtējiem cilvēkiem. Es izpētīšu attiecības savā
dzīvē un centīšos atlīdzināt nodarītos kaitējumus, ja tādus atklāšu.
16. jūlijs
Pašnovērtējums
“Dziļi manī bija neadekvātuma un nepilnvērtības sajūtas.”
Kaut kad mūsu dzīves laikā mums radās neadekvātuma un nepilnvērtības sajūtas. Kaut kur dziļumā
skanēja balss, kas nepārtraukti atkārtoja: “Tu esi nevērtīgs!” Daudzi no mums jau agrīnā
atveseļošanās periodā iemācījās atpazīt šo zemā pašnovērtējuma pazīmi. Dažiem no mums var šķist,
ka nepilnvērtība bija tas, ar ko sākās visas mūsu problēmas.
Neatkarīgi no tā, vai mēs ieguvām šo zemo pašnovērtējumu savās ģimenēs vai kontaktējoties ar
citiem cilvēkiem, NA mēs atrodam risinājumu šai problēmai. Reizēm mūsu sagrautā pašnovērtējuma
atjaunošana sākas ar vienkāršu iesaistīšanos kalpošanas pasākumos. Vai arī ar vienkāršu telefona
zvanu, kad pirmo reizi mūsu dzīvē cilvēki zvana tikai tāpēc, lai uzzinātu, kā mums klājas. Viņiem no
mums neko nevajag – tie vēlas tikai palīdzēt.
Ar laiku mēs atrodam sponsoru – cilvēku, kurš mums māca, kā cienīt sevi, un kurš mums tic, līdz
iemācamies ticēt sev. Mūsu sponsors iepazīstina mūs ar Divpadsmit Soļiem, ar kuru palīdzību mēs
uzzinām, kas mēs patiesībā esam, bez pārspīlējumiem.
Zemais pašnovērtējums nepazūd vienas dienas laikā. Reizēm paiet gadi, līdz mēs patiešām tiekam
skaidrībā ar sevi. Taču ar citu NA biedru palīdzību, kuriem ir līdzīga pieredze, un, strādājot
ar Divpadsmit Soļiem, mēs kļūstam par personībām, kurus ciena citi cilvēki un, pats galvenais,
cienām mēs paši.
Tikai šodien: Es atcerēšos, ka esmu pelnījis sava Augstākā Spēku mīlestību. Es zinu, ka esmu
pilnvērtīgs cilvēks.
17. jūlijs
Mūsu “sapņi par lietošanu”
“Vai mēs pilnībā pieņemam, ka jebkurš mūsu mēģinājums pārtraukt vai kontrolēt lietošanu ir
izgāzies?”
Bāzes teksts, 20. lpp.
Istabā ir tumšs. Piere aukstos sviedros. Sirds neprātīgi dauzās. Jūs atverat acis, būdami pārliecināti,
ka esat pazaudējuši savu tīro laiku. Jums tikko bija sapnis par lietošanu, un tajā viss bija kā īstenībā –
cilvēki, vietas, process, sliktā dūša – pilnīgi viss. Pēc dažiem mirkļiem jūs saprotat, ka tas bija tikai
murgs, ka tas patiesībā nenotika. Jūs pamazām nomierināties un aizmiegat.
Nākamajā rītā pienāk laiks, lai noskaidrotu, kas tad īsti notika iepriekšējā naktī. Jūs nelietojāt, bet cik
tuvu jūs bijāt lietošanai? Vai jums ir kādas ilūzijas attiecībā uz jūsu spēju kontrolēt narkotiku
lietošanu? Vai jūs skaidri zināt, kas notiks pēc pirmās lietošanas reizes? Cik tālu jūs esat no reāla
recidīva? Cik stipra ir jūsu programma, jūsu attiecības ar sponsoru, jūsu mājas grupu un Augstāko
Spēku?
Sapņi par lietošanu nenozīmē, ka mūsu programmā ir robs. Narkomānam nav nekas dabiskāks, kā
sapņot par narkotiku lietošanu. Daži no mums uztver šādus sapņus kā Augstākā Spēka dāvanu, jo tie
spilgti atgādina par aktīvās lietošanas neprātu un mudina stiprināt mūsu atveseļošanos. No šāda
viedokļa varam būt pateicīgi par “sapņiem, kuros tiek lietots”. Lai cik biedējoši, šādi sapņi var būt
svētība, ja tos izmantojam mūsu atveseļošanās stiprināšanai.
Tikai šodien: Es pārbaudīšu savu personīgo programmu. Es runāšu ar savu sponsoru par to, ko esmu
atklājis, un meklēšu veidus, kā stiprināt savu atveseļošanos.
18. jūlijs
Izmisums kā dāvana
“Mūsu slimība vienmēr ņēma virsroku un progresēja līdz brīdim, kad mēs izmisumā sākām meklēt
palīdzību viens pie otra Anonīmajos Narkomānos.”
Bāzes teksts, 14. lpp.
Kad mēs mēģinām vizualizēt izmisuma stāvokli, mūsu apziņā ir diezgan biedējoša aina: nabaga
pazudusi dvēsele, ar izmisīgu skatienu acīs, mēģina turēties pie kaut kā vitāli nepieciešama. Mēs
iedomājamies par stūrī iedzītiem dzīvniekiem, izsalkušiem bērniem un mums pašiem, pirms
ieradāmies Anonīmajos Narkomānos.
Taču tieši izmisums, kurā mēs atradāmies pirms ierašanās NA, piespieda mūs pieņemt Pirmo Soli.
Mēs vairs nezinājām, ko darīt, tāpēc kļuvām atvērti jaunām idejām. Galu galā mūsu neprāts
pārvarēja nolieguma sienu, liekot mums būt godīgiem attiecībā pret savu slimību. Vispārdomātākie
centieni visu kontrolēt mūs bija pamatīgi nogurdinājuši, un mēs kļuvām gatavi padoties. Mēs
saņēmām izmisumu kā dāvanu, un tā rezultātā spējām pieņemt garīgos principus, kas ļauj mums
atveseļoties.
Tieši izmisums ir tas, kas beidzot daudzus no mums mudina lūgt palīdzību. Kad esam sasnieguši šo
stāvokli, mēs varam mainīt savu dzīvi un sākt visu no jauna. Gluži tāpat kā izmisis, vajāts dzīvnieks
meklē drošu patvērumu, tā arī mēs meklējam patvērumu Anonīmajos Narkomānos.
Tikai šodien: Izmisums kā dāvana ir palīdzējusi man kļūt godīgam, atvērtam un gatavam rīkoties. Es
esmu pateicīgs par šo dāvanu, jo tā padarīja manu atveseļošanos iespējamu.
19. jūlijs
Piepildām mūsu sapņus
“Tagad var īstenoties sapņi, no kuriem jau sen bijām atteikušies.”
Bāzes teksts, 74. lpp.
Viss sākas ar sapņiem, tomēr cik daudziem no mums tos izdevās piepildīt lietošanas laikā? Pat ja
mums izdevās pabeigt iesākto, mūsu atkarība laupīja jebkādu lepnumu par to, ko esam paveikuši.
Iespējams, ka lietojot narkotikas, mēs sapņojām par dienu, kad kļūsim tīri. Šodien tā diena ir
pienākusi, un mēs varam izmantot šo dienu, lai piepildītu savus sapņus.
Mums ir jārīkojas, lai tos piepildītu, taču pārliecības trūkums mūs var atturēt darīt kaut ko lietas labā.
Sākumā mēs varam nospraust sev reāli piepildāmus mērķus. Panākumi, sasniedzot sākotnējos
mērķus, ļauj mums sapņot par kaut ko lielāku.
Daži no mūsu biedriem piekrīt, ka ir pārsteigti, salīdzinot savas ambīcijas, kādas tās bija, uzsākot
atveseļošanos, ar to, ko viņi faktiski ir sasnieguši atveseļošanās laikā. Atveseļojoties, mēs redzam, ka
piepildās daudz vairāk sapņu, nekā mēs jebkad būtu varējuši iedomāties.
Tikai šodien: Es atcerēšos, ka viss sākas ar sapni. Šodien es ļaušu sev piepildīt savus sapņus.
20. jūlijs
Pirmais Solis
“Mēs atzinām savu bezspēcību atkarības priekšā un to, ka mūsu dzīves bija kļuvušas nevadāmas.”
Pirmais Solis
Pirmais Solis sākas ar “mēs”, un tam ir savs iemesls. Verbāli atzīstot savu bezspēcību, šādai rīcībai ir
milzīgs spēks. Ejot uz sapulcēm un skaļi atzīstot šo faktu, mēs iegūstam vairāk nekā tikai personisko
spēku. Mēs kļūstam par Sadraudzības biedru – daļu no kolektīvā “mēs”, kas ļauj mums kopā
atveseļoties no atkarības. Līdzās dalībai NA mēs iegūstam bagātīgu citu narkomānu pieredzi, kuri ir
atraduši veidu, kā atveseļoties no savas slimības.
Mums vairs nav jāmēģina pašiem atrisināt mūsu atkarības mīklu. Kad mēs godīgi atzīstam savu
bezspēcību atkarības priekšā, mēs varam sākt meklēt labāku dzīves veidu, un mums tas nebūs jādara
vieniem, jo esam labā kompānijā.
Tikai šodien: Savu dienu es sākšu ar savas bezspēcības atzīšanu atkarības priekšā. Es sev atgādināšu,
ka Pirmais Solis sākas ar “mēs”, un zinu, ka man nekad vairs nav jābūt vienam ar savu slimību.
21. jūlijs
Kapitulācija ir domāta visiem
“Ja savā atveseļošanās procesā pēc kāda laika sastopamies ar grūtībām, visticamāk, mēs esam
pārtraukuši darīt kaut ko no tā, kas mums palīdzēja iepriekšējās atveseļošanās stadijās”.
Bāzes teksts, 98. lpp.
Kapitulācija ir domāta tikai jaunpienācējiem, vai ne? Nepareizi!
Mēdz gadīties, ka tie no mums, kuri jau kādu laiku ir bijuši programmā, ļaujas kārdinājumam nonāk
vecbiedriem raksturīgā stāvoklī. Mēs domājam, ka zinām kaut ko par atveseļošanos, Dievu, NA un
sevi – un tā ir taisnība. Problēma ir tā, ka mēs domājam, ka zinām gana daudz, un pietiek tikai ar
zināšanām. Taču, ja mēs mācāmies no savām kļūdām arī pēc tam, kad domājam, ka visu jau zinām,
mūsu problēmas mazināsies.
Pašpārliecinātība un pašapmierinātība var novest mūs lielās nepatikšanās. Kad atklājam, ka mūsu
pašu spēki “piemērot šos principus” ir nepietiekami, mēs varam praktizēt to, kas mums palīdzēja
pašā sākumā – kapitulācija. Kad mēs saprotam, ka joprojām esam bezspēcīgi un mūsu dzīve atkal ir
nevadāma, mums ir jāmeklē palīdzība pie Spēka, kas ir varenāks par mums. Kad apzināmies, ka mūsu
pašterapija tomēr nav tik dziedinoša, mums ir jāizmanto “viena atkarīgā terapeitiskā palīdzība otram
atkarīgajam”.
Tikai šodien: Man ir nepieciešami vadība, atbalsts un Spēks, kas ir varenāks par mani. Es aiziešu uz
sapulci, parunāšu ar jaunpienācēju, piezvanīšu savam sponsoram vai lūgšu sava Augstākā Spēka
palīdzību – īsāk sakot, paveikšu kaut ko, kas liecinātu par manu kapitulāciju.
22. jūlijs
Garīga nāve
“Mums lietošana nozīmē nāvi, un bieži tā var iestāties dažādos veidos.”
Bāzes teksts, 84. lpp.
Kā jaunpienācēji, daudzi no mums uz savu pirmo sapulci ieradās ar gandrīz izdzisušu dzīvības dzirksti.
Šī dzirksts ir mūsu gars, un tas vēlas izdzīvot. Anonīmie Narkomāni saudzīgi atjauno šo garu.
Sadraudzības mīlestība ātri vien pārvērš to liesmā. Pateicoties Divpadsmit Soļiem un citu atkarīgo,
kuri atveseļojas, mīlestībai, mēs kļūstam par dzīvotspējīgām cilvēciskām būtnēm, kādas mūs ir radījis
Augstākais Spēks. Mēs sākam baudīt dzīvi, atrodot mērķi savā eksistencē. Katru dienu mēs
pieņemam lēmumu saglabāt tīrību, mūsu gars atjaunojas un veidojās mūsu attiecības ar Dievu, kā
mēs Viņu saprotam. Mūsu gars kļūst stiprāks ar katru dienu, ja mēs izvēlamies dzīvi bez lietošanas.
Tomēr neskatoties uz to, ka mūsu jaunā dzīve atveseļojoties sniedz gandarījumu, reizēm vēlme lietot
var būt nepārvarama. Kad šķiet, ka viss mūsu dzīvē noiet greizi, atgriešanās pie lietošanas var likties
vienīgā izeja, taču mēs zinām, kādas būs sekas. Ja norausimies, mēs zaudēsim tik ilgi un rūpīgi loloto
garīgumu. Mēs esam veikuši tālu garīgās izaugsmes ceļu, un būtu negodprātīgi noniecināt mūsu garu.
Noslāpēt mūsu garīguma liesmu, pie kuras tik smagi esam strādājuši, ir pārāk augsta cena, kas
jāmaksā par mirkli “kaifa”.
Tikai šodien: Es esmu pateicīgs, ka mans gars ir stiprs un dzīvotspējīgs. Šodien, paliekot tīrs, es ar
cieņu izturēšos pret savu garu.
23. jūlijs
Atteikšanās no patvaļas
“Mēs vēlamies un pieprasām, lai viss vienmēr notiek pēc mūsu prāta. No mūsu pagātnes pieredzes
mums vajadzētu zināt, ka veids, kā mēs visu darījām, nedarbojās. ”
Bāzes teksts, 96. lpp.
Mums visiem ir idejas, plāni un mērķi savai dzīvei. NA programmā nekas nav teikts, ka mums
nevajadzētu domāt par sevi, uzņemties iniciatīvu vai censties realizēt mūsu plānus. Problēmas sākas
tad, kad mūsu dzīvi vada patvaļa.
Dzīvot patvaļīgi nenozīmē domāt par sevi – tas nozīmē, ka mēs domājam tikai par sevi. Mēs
aizmirstam, ka esam tikai daļa no pasaules un ka jebkāds mums piemītošs personīgais spēks ir
Augstākā Spēka dāvāts. Mēs varam pat iedomājamies, ka citi cilvēki eksistē tikai tāpēc, lai piepildītu
to, ko mēs vēlamies. Ātri vien mēs nonākam pretrunā ar visiem un visu.
Šajā brīdī mums ir divas izvēles. Mēs varam turpināt vergot savai gribai, izvirzot nepamatotas
prasības, un ciest no tā, ka zeme negriežas tā, kā mēs vēlamies. Vai arī mēs varam kapitulēt,
neiespringt, meklēt Dieva gribu attiecībā uz mums un spēku to piepildīt un būt harmonijā ar
apkārtējo pasauli. Domāšana, iniciatīvas uzņemšanās, atbildīgu plānu nospraušana – šajās lietās nav
nekā slikta, ja vien tās kalpo ne tikai mūsu, bet arī Dieva gribai.
Tikai šodien: Es plānošu piepildīt Dieva gribu, nevis savējo. Es atteikšos no savas patvaļas, ja nonākšu
pretrunās ar apkārtējo pasauli.
24. jūlijs
Maskas ir jānoņem
“...mēs slēpām savu zemo pašvērtību aiz neīstiem tēliem, kuri, kā mēs cerējām, apmuļķos cilvēkus.
...Maskas ir jānoņem. ”
Bāzes teksts, 34.-35.lpp.
Pārmērīgs jūtīgums, nedrošība un identitātes trūkums bieži vien ir aktīvās lietošanas līdzgaitnieki. Šīs
sajūtas daudziem no mums ir klātesošas, uzsākot atveseļošanos. Mēs baidāmies būt neadekvāti,
atraidīti vai nepietiekami mērķtiecīgi, un šīs sajūtas nepazūd vienas dienas laikā. Daudzi no mums
veido tēlus – viltus personības, kuras izmantojam, lai aizsargātu sevi vai arī izpatiktu citiem. Daži no
mums lieto maskas vienkārši tāpēc, ka neesam pārliecināti, kas mēs patiesībā esam. Mēs domājam,
ka šie tēli, kas izveidoti, lai aizsargātu mūs lietošanas laikā, varētu būt noderīgi arī atveseļojoties.
Mēs izmantojam viltus veidolu, lai slēptu savu patieso personību un zemo pašnovērtējumu, un šīs
maskas slēpj mūs ne tikai no citiem cilvēkiem, bet arī no mums pašiem. Dzīvojot melos, mēs sev
sakām, ka nevaram sadzīvot ar patiesību par sevi. Jo vairāk mēs slēpjamies no sevis, jo vairāk
iedragājam savu pašnovērtējumu.
Viens no atveseļošanās brīnumiem ir sevis iepazīšana ar visiem mūsu plusiem un mīnusiem. Ar šo
atziņu mēs sākam veidot savu pašnovērtējumu. Mums ir jābūt gataviem atbrīvoties no viltus
identitātes, neraugoties uz bailēm kļūt ievainojamiem. Mums ir jāatbrīvojas no maskām un jāuzticas
sev.
Tikai šodien: Es atbrīvošos no maskām un ļaušu savam pašnovērtējumam augt.
25. jūlijs
“Neveiksmīgs” Divpadsmitais Solis?
“Sasnieguši garīgo atmodu šo Soļu izpildes rezultātā, mēs centāmies nest šo vēsti citiem atkarīgajiem
un pielietot šos principus visā mūsu dzīvē.”
Divpadsmitais Solis
Nav tāda jēdziena kā “neveiksmīgs” Divpadsmitā Soļa mēģinājums. Pat ja tas atkarīgais, kuram
nesām vēsti, nekļūst tīrs, mēs esam izdarījuši divas lietas – iestādījuši atveseļošanās sēklu tā atkarīgā
cilvēka apziņā, ar kuru dalījāmies pieredzē, spēkā un cerībā, un paši esam palikuši tīri vēl vienu dienu.
Reti kurš atkarīgais nejūt dziļu pateicības sajūtu pēc Divpadsmitā Soļa misijas.
Dažreiz mēs praktizējam Divpadsmito Soli, to neapzinoties. Ja mūsu kolēģi vai citi paziņas zina mūsu
pagātni un redz, par kādu cilvēku esam kļuvuši šodien, viņi zina, kurp doties, ja viņu draugam vai
tuviniekam būs vajadzīga mūsu palīdzība. Dažkārt mēs esam labākais piemērs tam, ko NA var
piedāvāt!
Daudziem atkarīgajiem Divpadsmitais Solis ir atveseļošanās stūrakmens. Mēs patiesi ticam, ka
“varam saglabāt to, kas mums ir, tikai atdodot”. Divpadsmitā Soļa paradokss ir acīmredzams – tikai
atdodot, mēs iegūstam.
Tikai šodien: Es atcerēšos, ka esmu dzīvs Divpadsmitā Soļa piemērs. Es nevaru būt “neveiksmīgs”,
mēģinot nest vēsti citam atkarīgajam.
26. jūlijs
Beznosacījumu kapitulācija
“Palīdzība atkarīgajiem ir iespējama tikai tad, kad spējam atzīt pilnīgu sakāvi. Tas var likties
biedējoši, taču tieši šis ir pamats, uz kura mēs būvējam savas dzīves.”
Bāzes teksts, 23. lpp.
Lielākā daļa no mums ir izmēģinājuši visu, ko varam iedomāties, pielikuši visas iespējamās pūles, lai
aizpildītu mūsu garīgo tukšumu. Taču to nav aizpildījis nekas – ne narkotikas, kontrole, sekss, nauda,
īpašums, vara vai prestižs. Mēs esam bezspēcīgi, mūsu dzīves ir nevadāmas, mēs to nevaram panākt
vieni paši. Mūsu noliegums nemainīs šo faktu.
Tādēļ mēs padodamies un lūdzam Augstāko Spēku parūpēties par mūsu gribu un dzīvi. Reizēm,
kapitulējot, mēs nezinām, ka eksistē tāds Spēks, kas ir varenāks par mums, un kurš ir spējīgs atjaunot
mūsu veselo saprātu. Dažreiz mēs neesam pārliecināti, ka Dievs, kā mēs Viņu saprotam, rūpēsies par
mūsu nevadāmo dzīvi. Tomēr mūsu nepārliecinātība nemaina situācijas būtību – mēs esam
bezspēcīgi un mūsu dzīves ir nevadāmas. Mums ir jāpadodas. Tikai tā rīkojoties, mēs varam kļūt
atvērti – pietiekami atvērti, lai mūsu vecās idejas un pagātnes drupas pazustu, un mūsu dzīvēs
ienāktu Augstākais Spēks.
Tikai šodien: Es padošos bez nosacījumiem. Es varu iet vieglo vai grūto ceļu – tā ir mana izvēle. Tā vai
citādi es to izdarīšu.
27. jūlijs
Mēs patiešām atveseļojamies
“Atnākot uz NA, mēs nokļuvām īpašu cilvēku sabiedrībā, kuri bija cietuši tāpat kā mēs un atraduši
atveseļošanos. Klausoties pieredzē, ar ko viņi brīvi dalījās, mēs sev atradām cerību. Ja programma ir
palīdzējusi viņiem, tā palīdzēs arī mums. ”
Bāzes teksts, 11. lpp.
Jaunpienācējs, apjucis un nedrošs, atnāk uz savu pirmo sapulci. Telpā ir pilns ar cilvēkiem.
Atspirdzinošie dzērieni un literatūra ir izlikta uz galdiem. Sapulce sākas, tiklīdz visi ir apsēdušies un
iekārtojušies savās vietās. Raugoties ar apjukušu skatienu uz klātesošo raibo publiku, jaunpienācējs
sev jautā: “Kādēļ gan man uzticēt savu dzīvi šai grupai? Viņi taču ir tādi paši narkomāni kā es.”
Lai arī tā ir taisnība, ka, ierodoties šeit, mums nebija daudz ko piedāvāt, jaunpienācējs drīz uzzina, ka
vissvarīgākais ir tas, kā mēs dzīvojam šodien. Mūsu sapulces ir pilnas ar atkarīgajiem, kuru dzīves ir
pilnībā mainījušās. Par spīti visām mūsu nepilnībām, mēs atveseļojamies. Jaunpienācējs var
identificēties ar to, kur esam bijuši, un gūt cerību no tā, kur atrodamies tagad. Šodien katram no
mums ir iespēja atveseļoties.
Jā, mēs varam droši uzticēt savu dzīvi mūsu Augstākajam Spēkam un Anonīmajiem Narkomāniem.
Kamēr darbojamies programmā, mūsu pūles atmaksājas pilnībā – mēs iegūstam brīvību no aktīvas
lietošanas un labāku dzīvesveidu.
Tikai šodien: Atveseļošanās, ko esmu atradis Anonīmajos Narkomānos, ir reāla lieta. Es zinu, ka
augšu, ja likšu to par pamatu savai dzīvei.
28. jūlijs
Noslēpumi un tuvība
“Mēs baidījāmies, ka, ja mēs atklāsimies tādi, kādi mēs esam, mūs noteikti atgrūdīs.”
Bāzes teksts, 33.-34. lpp.
Daudzi no mums vēlas attiecības bez ierobežojumiem, kurās mēs varētu būt pilnīgi atklāti savās
jūtās. Tajā pašā laikā šādas tuvības iespēja rada mums daudz vairāk baiļu nekā jebkura cita dzīves
situācija.
Ja mēs paskatāmies uz to, kas mūs biedē, mēs parasti secinām, ka cenšamies slēpt kādu sava
rakstura īpašību, par kuru mums ir kauns, un kuru mēs pat baidāmies atzīt paši sev. Mēs nevēlamies,
lai citi uzzina par mūsu nedrošību, sāpēm vai vēlmēm, tāpēc vienkārši atsakāmies tās atklāt. Mēs
varam domāt, ka, ja neviens neuzzinās par mūsu nepilnībām, tās pārstās eksistēt. Tas ir klupšanas
akmens mūsu attiecībās. Lai kurš arī ienāktu mūsu dzīvē, mēs nelaižam viņu tālāk par robežu, aiz
kuras sākas mūsu noslēpumi. Lai saglabātu tuvību attiecībās, ir svarīgi atzīt un pieņemt savus
trūkumus. Kad mēs to darām, nolieguma siena, kas uzcelta, lai paslēptu šīs lietas, sabruks, ļaujot
mums izveidot attiecības ar citiem cilvēkiem.
Tikai šodien: Man ir iespēja būt atklātam par sevi. Es izmantošu šo iespēju un tuvināšos tiem, kurus
mīlu.
29. jūlijs
Cerības
“Kad mēs apzināmies, ka mums ir nepieciešama piedošana, mēs cenšamies vairāk piedodot citiem.”
Bāzes teksts, 41. lpp.
Mūsu izturēšanās pret citiem cilvēkiem ir mūsu izturēšanās spogulis attiecībā pret sevi. Ja mēs paši
tiecamies būt nevainojami, mēs to pieprasām arī no apkārtējiem cilvēkiem. Cenšoties sakārtot savu
dzīvi atveseļošanās procesā, mēs sagaidām, ka citi pie tā strādās tikpat smagi un atveseļosies tādā
pašā tempā kā mēs. Un gluži tāpat, kā mēs bieži nepiedodam sev savas kļūdas, mēs varam pārtraukt
attiecības ar draugiem un ģimenes locekļiem, ja viņi neattaisno mūsu cerības.
Darbs ar Soļiem palīdz mums saprast mūsu pašu iespēju robežas un savas personīgās īpašības. Mēs
saprotam, ka kļūdīties ir cilvēcīgi, un apzināmies, ka nekad nebūsim ideāli un reizēm pievilsim sevi un
citus. Mēs ceram uz piedošanu.
Ja mēs iemācāmies pieņemt sevi bez nosodījuma, mēs varam kļūt iecietīgāki pret citiem cilvēkiem, jo
arī viņi ir tikai cilvēki, kas cenšas rīkoties pēc iespējas labāk, un reizēm viņiem tas neizdodas.
Tikai šodien: Es izturēšos pret citiem ar iecietību un piedošanu – tā, kā es vēlētos, lai citi izturētos
pret mani.
30. jūlijs
Regulāra inventarizācija
“Turpināt personīgo inventarizāciju nozīmē izveidot regulāru ieradumu izvērtēt sevi, savu rīcību,
attieksmi un savas attiecības.”
Bāzes teksts, 44. lpp.
Regulāra inventarizācijas veikšana ir mūsu jaunā dzīves veida pamata elements. Kad lietojām, mēs
mēdzām ieskatīties sevī pēc iespējas retāk. Mēs nebijām laimīgi par to, kā dzīvojam savu dzīvi, bet
nedomājām, ka varētu mainīt savu dzīves veidu. Mēs uzskatījām, ka pašanalīze ir sāpīgs un
nevajadzīgs pasākums.
Šodien mūsu uzskati ir mainījušies. Mēs bijām bezspēcīgi mūsu atkarības priekšā, taču atradām
Spēku, kas ir varenāks par mums, un ir palīdzējis mums pārtraukt lietošanu. Tur, kur mēs reiz
jutāmies pazuduši dzīves labirintā, tagad esam atraduši vadību mūsu Sadraudzības biedru pieredzē
un mūsu apzinātā kontaktā ar Augstāko Spēku. Mums vairs nav jāatrodas mūsu veco un destruktīvo
uzvedības modeļu gūstā. Mēs varam dzīvot savādāk, ja to vēlamies.
Izveidojot paradumu regulāri veikt personīgo inventarizāciju, mēs dodam sev iespēju mainīt mūsu
dzīvē jebko, kas sagādā problēmas. Ja atkal esam sākuši darīt kaut ko tādu, kas mums rada
sarežģījumus, mēs varam mainīt savu uzvedību, pirms tas nav aizgājis par tālu. Savukārt, ja mēs
darām kaut ko, kas novērš problēmu rašanos, arī to mēs varam ņemt vērā un turpināt rīkoties
atbilstoši.
Tikai šodien: Es apņemšos iekļaut regulāru inventarizāciju savā jaunajā dzīves modelī.
31. jūlijs
Brīvība no aktīvas atkarības
“Anonīmie Narkomāni dod tikai vienu solījumu – brīvību no aktīvās atkarības, risinājumu, kurš tik ilgi
slīdēja ārā no mūsu rokām.”
Bāzes teksts, 109. lpp.
NA nedod nekādus solījumus, izņemot brīvību no aktīvās atkarības. Tā ir taisnība, ka dažiem no mūsu
biedriem ir panākumi finanšu jomā. Viņi pērk jaukas mājas, brauc ar jaunām automašīnām, valkā
stilīgas drēbes un veido skaistas ģimenes. Tomēr šādas ārējās labklājības pazīmes nav raksturīgas
visiem mūsu biedriem – drīzāk tie ir izņēmumi. Daudzi no mums nekad nesasniedz panākumus
finanšu jomā, taču tas ne vienmēr raksturo mūsu atveseļošanās kvalitāti.
Kad mums rodas kārdinājums salīdzināt sevi ar šķietami turīgākiem biedriem, būtu labi atcerēties,
kāpēc mēs nonācām Anonīmajos Narkomānos. Mēs ieradāmies tāpēc, ka mūsu dzīve bija drupās.
Mēs bijām cietuši emocionālu, fizisku un garīgu sagrāvi. Mūsu Bāzes teksts mums atgādina, ka
“izmisumā mēs meklējām palīdzību viens pie otra Anonīmajos Narkomānos”. Mēs ieradāmies tāpēc,
ka bijām sakauti.
Atkarīgajiem pat viena tīra diena ir brīnums. Ja mēs atceramies, kādēļ nokļuvām Anonīmajos
Narkomānos un kādā stāvoklī mēs bijām, tad saprotam, ka materiālā bagātība nobāl salīdzinājumā ar
tām garīgajām vērtībām, kuras esam ieguvuši atveseļojoties.
Tikai šodien: Man ir dota garīga dāvana, kas ir vērtīgāka par materiālo labklājību – mana
atveseļošanās. Es pateicos Dievam, kā es Viņu saprotu, par manu brīvību no aktīvās atkarības.

1. augusts
Brīvība no vainas apziņas
“Mēs bijām savas atkarības vergi. Savas vainas apziņas nosodīti, mēs bijām ieslēgti paši sava prāta
cietumā.”
Bāzes teksts, 8. lpp.
Vainas apziņa ir viens no visbiežāk sastopamajiem klupšanas akmeņiem, kad atveseļojamies. Viens
no izplatītākajiem tās veidiem ir sevis nosodīšana, kas rodas, kad mēģinām sev piedot, bet
nejūtamies, ka esam pelnījuši šo piedošanu.
Kā tad mēs varam sev piedot, lai mēs to sajustu? Pirmkārt, mēs atceramies, ka vainas apziņa un
neveiksmes nav nesaraujami ķēdes posmi. Godīgi daloties ar sponsoru un citiem atkarīgajiem, mēs
saprotam, ka tā ir taisnība. Bieži vien šādas rīcības rezultātā mēs labāk izprotam savu lomu
notikušajā. Reizēm mēs saprotam, ka mūsu cerības ir bijušas nepamatotas. Mūsu gatavība piedalīties
problēmu risināšanā palielinās, un mēs retāk iestrēgstam tajās.
Strādājot ar programmu, mēs atklājam, kas mēs patiesībā esam. Izrādās, ka neesam nedz pilnīgi
ideāli, nedz pilnīgi sabojāti, kā mēs par sevi bijām domājuši. Mums nav jādzīvo ilūzijās, mums jādzīvo
tikai realitātē.
Tikai šodien: Esmu pateicīgs par savām labajām īpašībām un pieņemu savas nepilnības. Pateicoties
gatavībai un pazemībai, es varu virzīties tālāk savā atveseļošanās procesā un atbrīvoties no vainas
apziņas.
2. augusts
Pielietojot godīguma principu
“Kad mēs jūtamies ieslodzīti vai nomākti, ir nepieciešams liels garīgais un emocionālas spēks būt
godīgiem.”
Bāzes teksts, 87.- 88.lpp.
Melojot, daudzi no mums cenšas izkļūt no grūtām situācijām, lai gan vēlāk mums tik un tā ir
jāsamierinās un jāsaka taisnība. Daži no mums stāsta pasakas pat tad, kad tikpat viegli būtu teikt
patiesību. Katru reizi, kad mēs stāstām nepatiesību, meli mums atgriežas kā bumerangs. Teikt
taisnību var būt grūti, taču nepatikšanas, kas mums jāpārcieš, kad esam negodīgi, parasti ir daudz
sliktākas par neērtībām teikt taisnību.
Godīgums ir viens no atveseļošanās pamatprincipiem. Mēs to piemērojam jau no atveseļošanās
sākuma, kad beidzot atzīstam savu bezspēcību un nevadāmību. Mēs turpinām piemērot godīguma
principu ikreiz, kad saskaramies ar iespēju dzīvot fantāzijās vai dzīvot mūsu dzīvi tādu, kāda tā ir.
Iemācīties būt godīgiem ne vienmēr ir viegli, it īpaši tiem no mums, kuri aktīvajā lietošanā bija
pieraduši izlocīties un mānīties. Mūsu balss var drebēt, kad pirmo reizi mēģinām teikt taisnību. Taču
pēc neilga laika patiesība, kas nāk no mūsu lūpām, neatstāj šaubas – mums patīk būt godīgiem! Ir
vieglāk dzīvot ar patiesību, nekā dzīvot melos.
Tikai šodien: Es godīgi pieņemšu dzīvi tādu, kāda tā ir, ar visiem tās nosacījumiem. Es praktizēšu
godīgumu, pat ja tas nebūs viegli. Godīgums man nesagādās sāpes, gluži otrādi – tas palīdzēs manos
centienos dzīvot tīri un atveseļoties.
3. augusts
Uzticēties cilvēkiem
“Daudziem no mums nebūtu citur, kur iet, ja mēs nebūtu spējuši uzticēties NA grupām un biedriem.”
Bāzes teksts, 87. lpp.
Uzticēties cilvēkiem ir risks. Cilvēki mēdz būt ļoti aizmāršīgi, neuzticami un nepilnīgi. Lielākā daļa no
mums nāk no vides, kur draugu nodevība un vienaldzība bija parasta parādība. Pat mūsu vislabākie
draugi nebija pārāk uzticami. Atnākot uz NA, lielākajai daļai no mums bija simtiem piemēru, kas
apliecināja mūsu pārliecību, ka cilvēkiem nevar uzticēties. Taču mūsu atveseļošanās prasa, lai mēs
uzticētos cilvēkiem. Mēs saskaramies ar dilemmu – cilvēki ne vienmēr ir uzticami, tomēr mums
viņiem ir jāuzticas. Kā lai mēs to izdarām, ņemot vērā mūsu pieredzi?
Pirmkārt, mēs sev atgādinām, ka aktīvās lietošanas noteikumi nav attiecināmi uz atveseļošanos.
Lielākā daļa mūsu biedru dara visu iespējamo, lai dzīvotu pēc garīgajiem principiem, kurus apgūstam
programmā. Otrkārt, mēs sev atgādinām, ka mēs paši neesam 100% uzticami. Savā dzīvē mēs
noteikti kādu apbēdināsim, lai arī kā mēs censtos to nedarīt. Un, treškārt, kas ir pats galvenais, mēs
saprotam, ka mums jāuzticas saviem NA biedriem. Uz spēles ir likta mūsu dzīve, un vienīgais veids, kā
mēs varam palikt tīri, ir uzticēties šiem cilvēkiem, kuri vēl mums labu, lai arī viņi nav perfekti.
Tikai šodien: Es uzticēšos saviem biedriem. Lai arī viņi nav perfekti, tie ir mana labākā cerība.
4. augusts
Kad noslēpums vairs nav noslēpums?
“Atkarīgajiem ir tendence dzīvot slepenu dzīvi... Ir liels atvieglojums atbrīvoties no saviem
noslēpumiem un no pagātnes nastas.”
Bāzes teksts, 34.-35.lpp.
Mēs esam dzirdējuši teicienu, ka “mēs esam tikpat slimi, cik mūsu neatklātie noslēpumi”. Ko mēs
turam noslēpumā un kāpēc?
Mēs glabājam slepenībā tās lietas, par kurām mums ir kauns. Iespējams, ka mēs slēpjam šīs lietas, jo
nevēlamies tajās atzīties. Taču, ja tās mums sagādā kaunu, vai tad nebūtu vieglāk sadzīvot ar sevi, ja
mēs no tām atbrīvotos?
Daži no mums turas pie lietām, kas mums rada kaunu cita iemesla dēļ. Nav tā, ka mēs nevēlētos no
tām atbrīvoties. Mēs vienkārši neticam, ka būsim spējīgi to izdarīt. Tās mūs tik ilgi ir nomocījušas, un
mēs esam tik daudzas reizes mēģinājuši no tām atbrīvoties, ka vairs neceram uz atvieglojumu. Šīs
lietas joprojām mums rada kauna sajūtu, un mēs joprojām tās turam noslēpumā.
Mums ir jāatceras, kas mēs esam atkarīgie, kuri atveseļojas. Mēs, kuri tik ilgi centāmies turēt
noslēpumā narkotiku lietošanu, tomēr atradām brīvību no apsēstības un lietošanas pret savu gribu.
Lai arī daudziem no mums patika lietot narkotikas līdz pašām beigām, mēs tomēr meklējām ceļu uz
atveseļošanos. Mēs vienkārši nespējām maksāt to cenu, ko mums prasīja lietošana. Kad mēs atzinām
savu bezspēcību un meklējām palīdzību pie citiem atkarīgajiem, mēs tikām atbrīvoti no mūsu
noslēpuma nastas.
Tas pats princips attiecas uz visiem noslēpumiem, kas apgrūtina mūsu dzīvi. Jā, mēs esam tikpat
slimi, cik mūsu neatklātie noslēpumi. Tikai atklājot mūsu noslēpumus, mēs varam meklēt
atvieglojumu un atbrīvoties no tām lietām, kas mums rada kaunu.
Tikai šodien: Mani noslēpumi padara mani slimu tik ilgi, kamēr tie paliek neatklāti. Šodien es runāšu
ar savu sponsoru par saviem noslēpumiem.
5. augusts
Mūsu domāšanas veids
“Piemērojot savas domas garīgiem ideāliem, mēs esam brīvi kļūt par tiem, par ko vēlamies būt.”
Bāzes teksts, 108. lpp.
Atkarība veidoja mūsu domas īpašā veidā. Tiklīdz slimība pārņēma visu mūsu dzīvi, tās pārstāja būt
tādas kā agrāk. Mūsu apsēstība ar narkotikām un sevi veidoja mūsu noskaņojumu, rīcību un pašu
dzīves veidu.
Katrs no mūsu programmas garīgajiem principiem kalpo tam, lai koriģētu to vai citu mūsu
domāšanas veidu, kas attīstījās mūsu aktīvās atkarības laikā. Noliegums tiek aizstāts ar pieņemšanu,
noslēpumainība ar godīgumu, izolēšanās ar Sadraudzību un izmisums ar ticību mīlošam Augstākajam
Spēkam. Garīgie principi, kurus mēs iegūstam atveseļošanās laikā, atjauno mūsu domu un dzīves
veidu to dabiskajā stāvoklī.
Kas tad ir šis “dabiskais stāvoklis”? Tas ir stāvoklis, kuru mēs patiesībā meklējam – mūsu kvēlāko
sapņu atspoguļojums. Kā mēs sapratīsim, ka šis stāvoklis ir atgriezies? Viena no pazīmēm ir tā, ka
mūsu domas tagad veido garīgie principi, kurus atrodam mūsu attiecībās ar Dievu, pie kura izpratnes
esam nonākuši NA.
Atkarība vairs neveido mūsu domāšanas veidu. Šodien mūsu dzīvi veido mūsu atveseļošanās un
mūsu Augstākais Spēks.
Tikai šodien: Es ļaušu garīgajiem principiem veidot manas domas, kā rezultātā es nonākšu pie sava
Augstākā Spēka veidola.
6. augusts
Prieks mūsos pašos
“Jau no atveseļošanās sākuma mēs esam sapratuši, ka prieks rodas nevis no materiālām lietām, bet
mūsos pašos.”
Bāzes teksts, 110. lpp.
Savas slimības rezultātā daži no mums nonāca Anonīmajos Narkomānos materiāli pilnībā izputināti.
Viss, kas mums kādreiz bija piederējis, bija zaudēts atkarības dēļ. Kad kļuvām tīri, mēs veltījām visu
savu enerģiju materiālās labklājības atgūšanai, lai justos vēl neapmierinātāki ar savu dzīvi nekā agrāk.
Ir tādi NA biedri, kuri ir centušies atvieglot savas emocionālās sāpes ar iepirkšanās palīdzību.
Partneris neatnāca uz randiņu? Kaut kas jānopērk. Suns nomira? Jāaiziet uz tirdzniecības centru.
Problēma ir tā, ka emocionālu līdzsvaru nevar nopirkt pat uz nomaksu.
Materiālajās lietās nav nekā nosodoša. Tās var padarīt dzīvi ērtāku vai greznāku, taču tās nepadarīs
mūs laimīgus. Tādā gadījumā, kur tad var atrast patiesu prieku? Mēs zinām – atbilde slēpjas mūsos
pašos.
Kad mēs esam izjutuši patiesu prieku? Kad mēs piedāvājām sevi kalpošanā citiem atkarīgajiem,
negaidot atlīdzību. Mēs esam atraduši patiesu siltumu citu cilvēku sabiedrībā – ne tikai NA, bet arī
mūsu ģimenēs, attiecībās un mūsu kopienās. Pašu drošāko gandarījuma avotu esam atraduši mūsu
apzinātajā kontaktā ar Dievu. Iekšējais miers, izvēlētā virziena pareizības sajūta un emocionālā
drošība nerodas no materiālām lietām, bet gan mūsos pašos.
Tikai šodien: Patiesu prieku nevar nopirkt. Es meklēšu prieku kalpošanā, Sadraudzībā, savā
Augstākajā Spēkā – es meklēšu to sevī pašā.
7. augusts
Pateicību saraksts
“Mēs koncentrējamies uz to, kas nenotiek pēc mūsu prāta, un nepamanām skaisto savās dzīvēs.”
Bāzes teksts, 83. lpp.
Ir viegli būt pateicīgam, kad viss norit gludi. Ja darbā saņemam paaugstinājumu, mēs esam pateicīgi.
Ja mēs apprecamies, mēs atkal esam pateicīgi. Ja kāds mūs pārsteidz ar jauku dāvanu vai negaidītu
labvēlību, mēs joprojām esam pateicīgi. Taču, ja mūs atlaiž no darba, mēs šķiramies vai kāds mūs
sarūgtina, mūsu pateicība momentā izgaist. Mēs kļūstam apsēsti ar to, kas nenotiek pēc mūsu prāta,
pat ja viss pārējais ir pilnīgā kārtībā.
Šādos gadījumos mēs varam izmantot pateicību sarakstu. Mēs apsēžamies, paņemam pildspalvu un
papīru, un uzrakstām to cilvēku sarakstu, par kuriem esam pateicīgi savā dzīvē. Mums visiem ir
cilvēki, kuri mūs ir atbalstījuši grūtajos laikos. Mēs uzskaitām iegūtās garīgās vērtības, jo zinām, ka
šodien mēs nevarētu iztikt bez tām un, visbeidzot, mēs iekļaujam sarakstā atveseļošanos pašu par
sevi. Viss, par ko esam pateicīgi savā dzīvē, tiek ietverts šajā sarakstā.
Mēs noteikti pārliecināsimies, ka mūsu dzīvē ir simtiem lietu, kas vairo mūsu pateicību. Pat tie no
mums, kuri cieš no smagas slimības vai ir zaudējuši savu materiālo labklājību, atradīs garīga rakstura
vērtības, par kurām varam būt pateicīgi. Garīgā atmoda ir visvērtīgākā dāvana, ko atkarīgais var
saņemt.
Tikai šodien: Es sastādīšu gan materiālo, gan garīgo lietu sarakstu, par kurām esmu pateicīgs.
8. augusts
Atbildība atveseļoties
“Tagad mēs pieņemam, ka esam atbildīgi par savām problēmām, un redzam, ka tikpat lielā mērā
esam atbildīgi par šo problēmu risināšanu.”
Bāzes teksts, 100. lpp.
Tie no mums, kuri bija pieraduši novelt savu personīgo atbildību uz citiem, atveseļojoties var mēģināt
rīkoties tāpat. Mēs ātri saprotam, ka tas nestrādā.
Piemēram, mēs apsveram iespēju kaut kādā veidā mainīt savu dzīvi, tāpēc piezvanām sponsoram un
vaicājam, kas mums būtu jādara. It kā prasot padomu, mēs faktiski lūdzam savam sponsoram
uzņemties atbildību par šāda lēmumu pieņemšanu attiecībā uz mūsu dzīvi. Vai varbūt mums
sapulces laikā ir bijusi saķeršanās ar kādu no Sadraudzības biedriem, tāpēc mēs lūdzam šī cilvēka
labāko draugu atvainoties mūsu vietā. Iespējams, ka pēdējā mēneša laikā mēs vairākkārt esam lūguši
citu biedru uzņemties mūsu kalpošanas pienākumus. Vai pat esam nonākuši līdz tam, ka lūdzām savu
draugu izanalizēt mūsu uzvedību un identificēt mūsu rakstura defektus, tā vietā, lai paši veiktu
personīgo inventarizāciju.
Atveseļošanās ir process, pie kura mums pašiem ir jāstrādā. Mums to nepasniegs uz paplātes, un
mēs nevaram gaidīt, ka draugi vai mūsu sponsors būs atbildīgi par darbu, kas mums pašiem ir jādara.
Mēs atveseļojamies – paši pieņemam savus lēmumus, paši tiekam galā ar kalpošanas pienākumiem
un paši strādājam ar Soļiem. To darot, mēs tiekam atalgoti.
Tikai šodien: Es uzņemos atbildību par savu dzīvi un savu atveseļošanos.
9. augusts
Mīlestības spēks
“Mēs sākam redzēt, ka Dieva mīlestība ir bijusi klātesoša vienmēr, gaidot, kad mēs to pieņemsim.”
Bāzes teksts, 49. lpp.
Dieva mīlestība ir pārvērtības nesošs spēks, kas virza mūsu atveseļošanos. Ar šo mīlestību mēs
iegūstam brīvību no bezcerīgā, izmisīgā lietošanas cikla – sevis neieredzēšanas un atkārtotas
lietošanas. Ar to mēs iegūstam dzīves jēgu, kuras mums kādreiz nebija. Tā mums dāvā iekšējo vadību
un spēku, kas mums nepieciešams, lai sāktu jaunu dzīves veidu – NA ceļu. Ar šo mīlestību mēs sākam
redzēt lietas citā gaismā.
Izpētot savu dzīvi caur mīlestības prizmu, mēs izdarām pārsteidzošu atklājumu – mīlošais Dievs, pie
kura sapratnes tikai nesen esam nonākuši, vienmēr ir bijis mums līdzās un vienmēr ir mīlējis mūs.
Mēs atceramies laikus, kad mēs lūdzām Augstākā Spēka palīdzību un to saņēmām. Mēs pat
atceramies laikus, kad mēs nelūdzām šādu palīdzību, bet tik un tā to saņēmām. Mēs saprotam, ka
mīlošais Augstākais Spēks ir rūpējies par mums visu laiku, saglabājot mūsu dzīvi līdz dienai, kad mēs
varētu pieņemt šo mīlestību.
Mīlestības spēks vienmēr ir bijis mums līdzās. Šodien mēs esam pateicīgi, ka esam izdzīvojuši
pietiekami ilgi, lai apzinātos tā klātbūtni apkārtējā pasaulē un mūsu dzīvē. Mīlestības spēka vitalitāte
piepilda mūsu būtību, vadot mūsu atveseļošanos un parādot, kā dzīvot.
Tikai šodien: Es pieņemu Augstākā Spēka mīlestību savā dzīvē. Es apzinos to sevī un pieņemu šī
Spēka vadību. Šodien es to varu droši apgalvot.
10. augusts
Regulāras lūgšanas un meditācija
“Vairums no mums lūdzas tad, kad mums sāp. Mēs iemācāmies, ka, ja lūdzamies regulāri, mums sāp
mazāk vai arī ne tik ļoti. ”
Bāzes teksts, 47. lpp.
Regulāras lūgšanas un meditācija ir vēl divi galvenie elementi mūsu jaunajā dzīves veidā. Mūsu aktīvā
atkarība nebija tikai slikts ieradums, no kura varētu atbrīvoties tikai ar gribasspēku. Tā bija slimība –
negatīva, nogurdinoša atkarība, kas paņēma visu mūsu pozitīvo enerģiju. Šī atkarība bija tik spēcīga,
ka tā neļāva mums attīstīt jebkāda veida paļāvību uz Augstāko Spēku.
No paša atveseļošanās sākuma mūsu Augstākais Spēks ir bijis tas, kas ir devis mums brīvību. Tas mūs
atbrīvoja no mūsu kompulsīvās narkotiku lietošanas, pat ja mēs zinājām, ka tās mūs nogalina. Tas
mūs arī atbrīvoja no mūsu slimības dziļāk paslēptiem aspektiem. Mūsu Augstākais Spēks deva mums
virzienu, spēku un drosmi veikt personīgo inventarizāciju – varbūt pirmo reizi skaļi atzīt citam
cilvēkam, kāda bijusi mūsu dzīve, meklēt atbrīvojumu no hroniskiem rakstura defektiem, kuri bija
pamatā mūsu problēmām, un, visbeidzot, atlīdzināt kaitējumu, ko bijām nodarījuši.
Šis pirmais kontakts ar Augstāko Spēku un šī pirmā brīvība ir pārtapusi par pilnvērtīgu dzīvi. Mēs
saglabājam šo brīvību, uzturot un uzlabojot mūsu apzināto kontaktu ar Augstāko Spēku ar regulāru
lūgšanu un meditācijas palīdzību.
Tikai šodien: Es apņemšos iekļaut regulāras lūgšanas un meditāciju savā jaunajā dzīves veidā.
11. augusts
Klausīties uzmanīgi
“Aktīvi klausoties, mēs sadzirdam lietas, kas darbojas priekš mums.”
Bāzes teksts, 110. lpp.
Lielākā daļa no mums ieradās Anonīmajos Narkomānos ar ļoti vāju spēju klausīties. Taču, lai pilnībā
izmantotu “viena atkarīgā terapeitiskās palīdzības vērtību otram atkarīgajam”, mums ir jāiemācās
uzmanīgi klausīties.
Ko nozīmē uzmanīgi klausīties? Sapulcēs tas nozīmē, ka mēs koncentrējamies uz to, ar ko runātājs
dalās tajā brīdī, kad viņš vai viņa runā. Mēs noliekam malā savas domas un viedokļus, līdz sapulce ir
beigusies. Tikai tad pienāk brīdis, kad mēs analizējam to, ko esam dzirdējuši, lai izlemtu, kuras idejas
no dzirdētā mēs vēlamies izmantot un par kurām mums vēl ir jāpadomā.
Savas uzmanīgas klausīšanās prasmes mēs varam pilnveidot arī sponsorēšanā. Jaunpienācēji bieži
dalās ar kādu “nozīmīgu notikumu” viņu dzīvē. Lai arī šādi notikumi mums var likties nenozīmīgi, tie ir
svarīgi jaunpienācējam, kuram ir vēl maza tīrās dzīves pieredze. Mūsu uzmanība palīdz mums izjust
sajūtas, kuras šādi notikumi izraisa mūsu sponsorējamā dzīvē. Ar šādu izpratni mums ir labāks
priekšstats par to, ar ko mēs varētu dalīties.
Spēja klausīties uzmanīgi mums nebija raksturīga aktīvās atkarības izolācijā. Šodien šī spēja mums
palīdz aktīvi iesaistīties atveseļošanās procesā. Uzmanīgi klausoties, mēs saņemam visu, ko NA var
piedāvāt, un mēs esam spējīgi pilnībā dalīties ar mīlestību un rūpēm, kas mums tika dāvātas.
Tikai šodien: Es centīšos būt uzmanīgs klausītājs. Es uzmanīgi klausīšos, ko runā citi un ko runāju es.
12. augusts
Man beidzot pietiek!
“Kaut kas iekšēji kliedz: “Pietiek, man patiešām pietiek”, un tad viņi ir gatavi spert šo pirmo un bieži
vien visgrūtāko soli, lai tiktu galā ar savu slimību.”
Vai mums tiešām beidzot pietiek? Šis ir izšķirīgais jautājums, kurš mums sev ir jāuzdod, gatavojoties
darbam ar Pirmo Soli Anonīmajos Narkomānos. Nav svarīgi, vai mēs ieradāmies NA ar saglabātām
ģimenēm, karjeru un šķietamām ārējās labklājības pazīmēm. Svarīgi ir tas, ka esam sasnieguši
emocionālu un garīgu lūzuma punktu, kas mums neļauj atgriezties aktīvajā lietošanā. Ja tas tā ir, mēs
patiesi būsim gatavi darīt jebko, lai pārtrauktu lietošanu.
Analizējot savu bezspēcību, mēs sev uzdodam dažus vienkāršus jautājumus. Vai es varu kontrolēt
narkotiku lietošanu jebkādā formā? Kādi nevēlami starpgadījumi ir notikuši manas narkotiku
lietošanas rezultātā? Kā izpaužas manas dzīves nevadāmība? Vai es patiešām ticu, ka esmu
atkarīgais?
Ja atbildes uz šiem jautājumiem ir atvedušas mūs pie Anonīmajiem Narkomāniem, mēs esam gatavi
spert nākamo soli dzīves virzienā, kurā nav vietas aktīvai atkarībai. Ja mums tiešām beidzot pietiek,
tad mēs būsim gatavi darīt visu, lai atrastu atveseļošanos.
Tikai šodien: Es atzīstu, ka man beidzot pietiek. Es esmu gatavs strādāt ar savu Pirmo Soli.
13. augusts
Nepatīkamie cilvēki
“Sadraudzībā dodot beznosacījumu mīlestību, mēs kļūstam mīlošāki, un, daloties garīgajā izaugsmē,
mēs kļūstam garīgāki.”
Bāzes teksts, 107. lpp
Lielākajai daļai no mums dzīvē ir viens vai divi ļoti nepatīkami cilvēki. Kā mēs sadzīvojam ar šādiem
cilvēkiem atveseļojoties?
Pirmkārt, mēs veicam personīgo inventarizāciju. Varbūt mēs esam kaitējuši šai personai? Varbūt
kāda mūsu rīcība vai attieksme ir kalpojusi par pamatu tam, kā viņi pret mums izturas? Ja tas tā ir,
tad mēs atzīsim, ka esam kļūdījušies, un lūdzam Augstāko Spēku atbrīvot mūs no tiem trūkumiem,
kas mums traucē būt izpalīdzīgiem un labvēlīgiem.
Otrkārt, kā cilvēki, kuri tiecās pēc garīgās izaugsmes, mēs mēģinām paskatīties uz problēmu no cita
cilvēka skatu punkta. Varbūt viņiem nākas saskarties ar grūtībām, kuras mēs neņemam vērā, vai par
kurām vispār neko nezinām, un šīs grūtības veicina viņu nepatīkamo izturēšanos. Kā teikts,
atveseļojoties mēs cenšamies “piedot, nevis meklēt piedošanu sev, un saprast, nevis, gaidīt, lai mūs
saprot.”
Visbeidzot, ja tas ir mūsu spēkos, mēs meklējam veidu, kā palīdzēt citiem cilvēkiem pārvarēt viņu
grūtības, nekaitējot viņu pašcieņai. Mēs lūdzam par viņu labklājību un garīgo izaugsmi, kā arī par
mūsu spēju piedāvāt viņiem beznosacījumu mīlestību, kas tik daudz mums ir nozīmējusi mūsu
atveseļošanās gaitā.
Mēs nevaram mainīt nepatīkamos cilvēkus savā dzīvē, kā arī nevaram visiem izpatikt. Taču,
pielietojot garīgos principus, kurus esam ieguvuši NA, mēs varam iemācīties viņus mīlēt.
Tikai šodien: Augstākais Spēks, palīdzi man kalpot citiem cilvēkiem, nevis pieprasīt, lai viņi kalpotu
man.
14. augusts
Atbrīvojamies no mūsu ierobežojumiem
“Mums vairs nav jāpakļaujas pagātnes ierobežojumiem. Mēs varam pārskatīt mūsu vecos
priekšstatus. ”
Bāzes teksts, 12. lpp.
Lielākā daļa no mums ieradās programmā ar daudziem mūsu pašu izdomātiem ierobežojumiem, kas
neļauj mums pilnībā izmantot savas iespējas – ierobežojumiem, kas kavē mūsu mēģinājumus atrast
vērtības, kas ir mūsu esības pamatā. Mēs ierobežojam savas spējas būt godīgiem pret sevi,
ierobežojam savas iespējas būt noderīgiem darbā, mēs uzliekam ierobežojumus riskiem, kurus
vēlamies uzņemties – šis saraksts šķiet bezgalīgs. Ja mūsu vecāki vai skolotāji mums teica, ka mums
nekad nekas neizdosies, iespējams, mēs viņiem noticējām un dzīvē daudz ko nesasniedzām. Ja mūsu
dzīves pieredze ar cilvēkiem iemācīja mums nepastāvēt par sevi, mēs to arī nedarījām, pat ja mums
ļoti gribējās to darīt.
Anonīmajos Narkomānos mums tiek dots process, kurā mēs varam atpazīt šos viltus ierobežojumus.
Veicot Ceturto Soli, mēs atklāsim, ka mēs vairs nevēlamies ievērot visus noteikumus, kas mums tika
mācīti. Mums nav jābūt pagātnes pieredzes upuriem mūža garumā. Mēs varam brīvi atmest idejas,
kas kavē mūsu izaugsmi. Mēs varam paplašināt mūsu apvārsni, lai iegūtu jaunas idejas un jaunu
pieredzi. Mēs varam brīvi smieties, raudāt un, pats galvenais, baudīt atveseļošanos.
Tikai šodienai: Es atbrīvošos no saviem ierobežojumiem un būšu atvērts jaunām idejām.
15. augusts
Ne uzreiz, bet laika gaitā
“Mēs sapratām, ka mūsu ķermeņa, prāta un gara atveseļošanās nav vienas dienas jautājums.”
Bāzes teksts, 29. lpp.
Vai kādreiz esat sagaidījuši savu tīrā laika jubileju ar sajūtu, ka jums vajadzētu būt tikušiem daudz
tālāk, nekā esat savā atveseļošanās procesā? Varbūt esat dzirdējuši, kā sapulcēs dalās jaunpienācēji
un Sadraudzības biedri ar mazāku tīrības laiku, bet jūs domājat: “Es taču tik tikko sāku saprast, par ko
viņi runā!”
Būtu dīvaini uzskatīt, ka, uzsākot atveseļošanos, mēs uzreiz jutīsimies brīnišķīgi un mums vairs nebūs
nekādu grūtību tikt galā ar dzīves problēmām. Mēs sagaidām, ka mūsu fiziskās problēmas atrisināsies
pašas par sevi, mūsu domāšana kļūs racionāla un mūsu garīgā dzīve uzplauks vienā mirklī. Mēs
aizmirstam, ka gadiem ilgi esam ļaunprātīgi izmantojuši savu ķermeni, notrulinājuši savu prātu un
nomākuši izpratni par Augstāko Spēku. Mēs nevaram atrisināt šīs problēmas vienas dienas laikā.
Taču mēs varam sākt darbu ar nākamo Soli, doties uz nākamo sapulci un palīdzēt vēl vienam
jaunpienācējam. Mēs atveseļojamies un tiekam dziedināti pamazām – ne uzreiz, bet laika gaitā.
Tikai šodien: Mans ķermenis kļūs nedaudz veselāks, mans prāts taps nedaudz skaidrāks, un manas
attiecības ar Augstāko Spēku nostiprināsies.
16. augusts
Uz augšu vai uz leju
“Šis ir mūsu garīgās izaugsmes ceļš. Mēs maināmies katru dienu... Šī izaugsme ir lūgšanu un rīcību,
nevis vēlēšanās rezultāts.”
Bāzes teksts, 38. lpp.
Mūsu garīgais stāvoklis nekad nav statisks – tas vai nu progresē, vai regresē. Ja mēs stāvēsim uz
vietas, mūsu garīgā izaugsme zaudēs augšupejošu virzību. Pakāpeniski mūsu izaugsme palēlināsies,
tad apstāsies un sāksies kustība atpakaļ. Mūsu iecietība zudīs, gatavība kalpot citiem kļūs mazāka,
mūsu apziņa sašaurināsies, līdz tā pilnībā būs slēgta. Pēc neilga laika mēs atgriezīsimies tur, kur bijām
– konfliktā ar ar visu pasauli, nespējot izturēt pat sevi.
Vienīgā iespēja ir aktīvi piedalīties mūsu garīgās izaugsmes programmā. Mēs lūdzamies, meklējot
zināšanas, kas ir daudz plašākas par mūsējām, no Spēka, kas ir varenāks par mums. Mēs cenšamies
būt brīvi no aizspriedumiem, tādā veidā iegūstot un mācoties no tā, ar ko citi ar mums dalās. Mēs
demonstrējam savu gatavību izmēģināt jaunas idejas un jaunus rīcības modeļus, piedzīvojot dzīvi
pavisam jaunā veidā. Mūsu garīgais progress uzņem ātrumu un impulsu, ko virza Augstākais Spēks,
kuru mēs ar katru dienu saprotam labāk.
Uz augšu vai uz leju – viens vai otrs, trešā ceļa nav. Atveseļošanos nevirza sapņi un ilūzijas, bet gan
lūgšanas un rīcība.
Tikai šodien: Vienīgais nemainīgais manā garīgumā ir tā mainīgums. Es nevaru paļauties uz
vakardienas programmu. Šodien es turpinu savu garīgo izaugsmi ar lūgšanām un rīcību.
17. augusts
Runā taisnību
“Atsvešinātība ir slimības simptoms, un godīga dalīšanās ļauj mums atveseļoties.”
Bāzes teksts, 86. lpp.
Patiesība mūs savieno ar dzīvi, kamēr bailes, izolācija un negodīgums mūs atsvešina no tās. Lietojot
narkotikas, mēs centāmies noslēpt no pasaules tik daudz patiesības par sevi, cik vien tas bija
iespējams. Bailes neļāva mums būt patiesiem ar apkārtējiem cilvēkiem, nodrošinot aizsardzību pret
to, ko viņi varētu mums nodarīt, ja mēs liktos neaizsargāti. Taču mūsu bailes arī neļāva mums
izveidot saikni ar apkārtējo pasauli. Mēs dzīvojām kā svešinieki uz savas planētas, būdami vientuļi, un
ar katru mirkli kļūstot vientuļāki.
Tādiem cilvēkiem kā mēs Divpadsmit Soļi un NA sadraudzība dod vietu, kurā mēs varam justies droši,
stāstot patiesību par sevi. Mēs varam godīgi atzīt savu pazemojošo bezspēcību atkarības priekšā,
satiekoties ar citiem atkarīgajiem, kuri ir nonākuši tieši tādā pašā situācijā. Starp viņiem mēs jūtamies
droši, un, strādājot ar Soļiem, mēs turpinām atklāt vēl vairāk patiesības par sevi. Jo labāk mēs to
darīsim, jo patiesāka būs mūsu saikne ar apkārtējo pasauli.
Šodien mums vairs nav jāslēpjas no mūsu attiecību realitātes ar cilvēkiem, vietām un lietām mūsu
dzīvē. Mēs pieņemam šīs attiecības tieši tādas, kādas tās ir, ar savu saistību tajās. Katru dienu mēs
atrodam laiku sev pavaicāt: “Vai es stāstu taisnību par sevi?” Katru reizi, kad to darām, mēs arvien
vairāk attālināmies no atsvešinātības, kas ir raksturīga mūsu atkarībai, un tuvojamies brīvībai, ko
dāvā atveseļošanās.
Tikai šodien: Patiesība ir mana saikne ar realitāti. Šodien es pajautāšu sev: “Vai es runāju taisnību?”
18. augusts
“Cik ilgi man vēl jāiet?”
“Mēs esam sapratuši, ka, liekot atveseļošanos pirmajā vietā, mēs varam turpināt būt produktīvi,
atbildīgi sabiedrības locekļi.”
Bāzes teksts, 109. lpp.
Sapulces bija lieliskas! Katrā sapulcē, kuru apmeklējām, mēs tikāmies ar citiem atkarīgajiem, lai
dalītos pieredzē, spēkā un cerībās. Mēs pielietojām savā ikdienas dzīvē to, ko tur uzzinājām, lai
turpinātu mūsu atveseļošanos.
Tikmēr dzīve turpinās. Darbs, ģimene, draugi, skola, sports, izklaide, aktivitātes sabiedrībā,
pilsoniskie pienākumi – tas viss prasa mūsu laiku. Ikdienas dzīves juceklī mēs dažkārt sev uzdodam
jautājumu: “Cik ilgi man vēl ir jāiet uz šīm sapulcēm?”
Padomāsim par to. Vai mēs varējām paši palikt tīri pirms ierašanās Anonīmajos Narkomānos? Kas
mums liek domāt, ka mēs tagad to varam? Pie tam ir jāņem vērā mūsu slimības būtība – hronisks
egocentriskums, apsēstība, kompulsīva uzvedība, kas izpaužas tik daudzās mūsu dzīves jomās. Vai
mēs varētu dzīvot un baudīt dzīvi, pārtraucot mūsu slimības ārstēšanu? Nē.
Parastiem cilvēkiem, iespējams, nav jāuztraucas par šādām lietām, bet mēs neesam “parasti” cilvēki
– mēs esam atkarīgie. Mēs nevaram izlikties, ka mums nav nāvējoša un progresējoša slimība, tādēļ ka
mums tāda ir. Bez mūsu programmas mēs, iespējams, neizdzīvosim, un tad mums vairs nebūs
jāuztraucas par darbu, skolu, ģimeni un visu pārējo. NA sapulces mums dod atbalstu un virzienu, kas
ir nepieciešams, lai atveseļotos no atkarības, ļaujot mums dzīvot pēc iespējas pilnīgāku dzīvi.
Tikai šodien: Es vēlos dzīvot un baudīt dzīvi. Lai to izdarītu, atveseļošanās būs mana prioritāte.
19. augusts
Soli pa solim
“Mēs pieliekam pūles, lai atrisinātu mūsu aktuālākās problēmas, un nesatraucamies par pārējām.
Mēs darām savus šī brīža darbus un, mums attīstoties, mums rodas jaunas pilnveidošanās iespējas. ”
Bāzes teksts, 58. lpp.
Runā, ka atveseļošanās ir vienkārša – mums ir pilnībā jāmaina viss! Tā var šķist neiespējamā misija, it
īpaši, ja mēs pirmo reizi ierodamies Anonīmajos Narkomānos. Galu galā, ne jau no labas dzīves mēs
ieradāmies uz savu pirmo sapulci. Gluži pretēji, daudzi no mums ieradās NA savas dzīves smagākās
krīzes laikā. Mums bija nepieciešama atveseļošanās, un ātri!
Mūsu dzīvē nepieciešamo pārmaiņu apjoms var likties neizdarāms. Mēs zinām, ka mēs nevaram
paveikt visu, kas jādara, vismaz ne uzreiz. Ar ko tad mēs sākam? Iespējams, ka mēs jau esam sākuši.
Mēs esam izdarījuši pirmās, vissvarīgākās lietas, kas bija jādara – pārstājuši lietot narkotikas un
sākuši apmeklēt sapulces.
Kas mums jādara tālāk? Gandrīz tas pats, tikai nedaudz vairāk – mēs darām to, ko varam šodien, šeit
un tagad. Mēs ejam pa atveseļošanās ceļu, virzoties uz priekšu soli pa solim. Tikai tad, kad tas ir
izdarīts, mēs varam sākt uztraukties par to, kas notiks tālāk. Lēnām, bet acīmredzami, mēs
pamanīsim progresu, kas mūs ar katru dienu pietuvina tam, lai mēs kļūtu par tādiem cilvēkiem, kādi
mēs gribētu būt.
Tikai šodien: Soli pa solim es iešu pa atveseļošanās ceļu, nodarbojoties ar to, kas dotajā brīdī ir
vissvarīgākais.
20. augusts
Saskaroties ar nāvi
“Atveseļojoties mums bieži nākas saskarties ar tādām krīzēm kā tuvinieka nāve...”
Bāzes teksts, 105. lpp.
Katrai dzīvei ir sākums un beigas. Tomēr, kad kādam, kuru mēs ļoti mīlam, pienāk mūža beigas,
mums var būt ļoti grūti pieņemt viņu pēkšņo un galīgo aiziešanu. Mūsu bēdas var būt tik spēcīgas, ka
mēs baidāmies, ka tās mūs pilnībā pārņems, taču tā nenotiks. Mūsu bēdas var būt sāpīgākas par
jebko, ko esam izjutuši agrāk, taču tās pāries.
Mums nav jābēg no emocijām, kas rodas pēc tuvinieka nāves. Nāve un skumjas ir daļa no dzīves –
tādas, kāda tā ir. Ļaujot sev pilnībā pārdzīvot šīs sajūtas, mēs dziļāk izprotam gan atveseļošanos, gan
mūsu cilvēcisko dabu.
Dažreiz cita cilvēka nāves realitāte atgādina mums to, ka paši esam mirstīgi. Mēs pārvērtējam savas
prioritātes un vairāk novērtējam savus mīļotos, kas joprojām mums ir līdzās. Mūsu dzīve kopā ar
viņiem neturpināsies mūžīgi. Mēs vēlamies no dzīves saņemt to, kas ir vissvarīgākais, kamēr tā
turpinās.
Var gadīties, ka kāda tuva cilvēka nāve palīdz mums nostiprināt mūsu apzināto kontaktu ar Augstāko
Spēku. Ja atcerēsimies, ka grūtajos brīžos mēs vienmēr varam vērsties pie šī Spēka avota, mēs spēsim
pārdzīvot visu, kas notiek mūsu dzīvē.
Tikai šodien: Es pieņemšu mīļotā cilvēka zaudējumu un pievērsīšos savam Augstākajam Spēkam, lai
tas palīdzētu man pārdzīvot šīs jūtas. Es pēc iespējas vairāk dāvāšu savu mīlestību tiem, kuri joprojām
ir ar mani.
21. augusts
Draudzība
“Mums veidojas dziļas draudzīgas attiecības, un mēs saņemam siltumu un rūpes no citiem
atkarīgajiem, kas ar mums dalās atveseļošanās un savas jaunās dzīves pieredzē.”
IP Nr. 19, Sevis pieņemšana
Lielākā daļa no mums ierodas Anonīmajos Narkomānos palikuši gandrīz bez draugiem, un vairumam
no mums nebija ne mazākās izpratnes par to, kas ir nepieciešams, lai veidotu ilgstošu draudzību.
Tomēr laika gaitā mēs saprotam, ka draudzībā ir jāiegulda darbs. Laiku pa laikam ikviena draudzība
piedzīvo izturības pārbaudi. Tāpat kā jebkuras attiecības draudzība ir process, kurš mums ir jāmācās
veidot.
Mēs esam pietiekami tuvi ar saviem draugiem, lai viņi mums teiktu patiesību. Vecais teiciens
“Patiesība tevi atbrīvos, bet vispirms tā padarīs tevi traku” šķiet ir īpaši piemērojams draudzībā.
Tomēr reizēm tas var radīt sarežģījumus mūsu attiecībās. Var gadīties, ka mēs izvairāmies no
konkrētām sapulcēm, lai nesatiktos ar mūsu draugiem, taču ar laiku mēs saprotam, ka draugi
uztraucas par mums un vēl mums visu to labāko. Draugi mūs pieņem, neskatoties uz mūsu
trūkumiem. Viņi saprot, ka mēs neesam perfekti, un mums vēl ir daudz kas darāms.
Draugi mums palīdzēs, kad nespēsim palīdzēt paši sev. Viņu redzējums uz notikumiem mūsu dzīvē un
mūsu atveseļošanās procesu var būt noderīgs. Ir svarīgi uzturēt mūsu draudzību, jo esam sapratuši,
ka nevaram atveseļoties vienatnē.
Tikai šodien: Es būšu pateicīgs par to, ka man ir draugi. Es ieguldīšu savu artavu draudzības
veidošanā.
22. augusts
Ieguldījums
“Mēs pamanām savu garīgo izaugsmi, kad kļūstam spējīgi sniegt palīdzību citiem.”
Bāzes teksts, 61. lpp.
Iespējams, ka cilvēka sirds kvēlākā vēlme ir kaut ko mainīt šajā pasaulē, paveikt kaut ko īpašu, un
ikvienam no mums, neatkarīgi no tā, kas mēs esam, ir kaut kas īpašs, ko piedāvāt.
Mums visiem savā atveseļošanās laikā ir gadījies kāds cilvēks, kurš mums palīdzēja, kad neviens cits
to nespēja. Kāds, kurš mūs sasmīdināja pirmās sapulces laikā, sirsnīgs un iejūtīgs sponsors, vai arī
saprotošs draugs, kurš mūs atbalstīja emocionālu grūtību brīdī. Neatkarīgi no tā, kurš tas bija, šis
cilvēks mainīja mūsu pasauli.
Mēs visi esam saņēmuši atveseļošanos kā dāvanu, ar kuru dalījās citi atkarīgie, un par to mēs esam
pateicīgi. Mēs izpaužam savu pateicību, brīvi daloties ar to, kas tika dāvāts mums. Mūsu personīgā
vēsts, ko mēs katrs nesam, var palīdzēt jaunpienācējam īpaši viņam piemērotā veidā.
Ir daudz veidu, kā kalpot mūsu Sadraudzībai. Ar laiku mēs sapratīsim, ka ir lietas, kuras mums
padodas labāk nekā citiem, taču mums ir jāatceras, ka jebkurš kalpošanas darbs ir vienlīdz svarīgs. Ja
mēs vēlamies kalpot, mēs noteikti atradīsim tieši mums piemēroto veidu, kā ienest savu artavu.
Tikai šodien: Mans ieguldījums var padarīt pasauli labāku. Šodien es kādam palīdzēšu.
23. augusts
Lēmumu pieņemšana
“Pirms palikām tīri, mūsu rīcību vadīja galvenokārt impulsi. Šodien mēs vairs neesam ieslodzīti šajā
domāšanas veidā.”
Bāzes teksts, 93. lpp.
Dzīve ir virkne lēmumu, darbību un rezultātu. Kad lietojām, mūsu lēmumus parasti diktēja slimība,
izraisot pašiznīcinošas darbības ar nopietnām sekām. Mēs izturējāmies pret lēmumu pieņemšanu kā
negodīgu spēli, kurā mums vajadzētu iesaistīties pēc iespējas mazāk.
Tā rezultātā daudziem no mums ir lielas grūtības iemācīties pieņemt lēmumus atveseļošanās laikā.
Strādājot ar Divpadsmit Soļiem, mēs pamazām iemācamies pieņemt veselīgus lēmumus, kas dod
pozitīvus rezultātus. Slimība reiz ietekmēja mūsu dzīvi un gribu, un mēs lūdzam Augstāko Spēku, lai
tas parūpējas par mums. Mēs veicam savu vērtību un rīcību inventarizāciju, analizējam to, ko esam
uzzinājuši, un lūdzam Dievu, kā mēs Viņu saprotam, atbrīvot mūs no šiem trūkumiem. Strādājot ar
Soļiem, mēs iegūstam brīvību no slimības ietekmes un mācāmies principus, kas mums var palīdzēt
pieņemt lēmumus mūsu dzīvē.
Šodien vairs nav nepieciešamības, lai slimība ietekmētu mūsu lēmumus un to sekas. Mūsu ticība dod
mums drosmi un vadību, lai pieņemtu pozitīvus lēmumus, un spēku īstenot tos dzīvē. Šāda veida
lēmumu pieņemšanas rezultāts ir dzīve, kuru ir vērts dzīvot.
Tikai šodien: Es izmantošu Divpadsmit Soļu principus, lai pieņemtu pozitīvus lēmumus savā dzīvē. Es
lūgšu savam Augstākajam Spēkam izturību rīkoties saskaņā ar šiem lēmumiem.
24. augusts
Meklējot Dieva gribu
“Mēs mācāmies būt uzmanīgi, lūdzot konkrētas lietas.”
Bāzes teksts, 48. lpp.
Savā aktīvajā narkotiku lietošanas laikā mēs parasti nelūdzāmies, lai uzzinātu Dieva gribu attiecībā uz
mums un spēju to izpildīt. Gluži pretēji, lielākā daļa mūsu lūgšanu bija, lai Dievs mūs izvilktu no
“ziepēm, kuras paši bijām savārījuši”. Mēs pieprasījām brīnumus. Šāda domāšana un lūgšanu veids
mainās, kad sākam strādāt ar Vienpadsmito Soli. Vienīgais veids, kā mums izkļūt no nepatikšanām,
kuras paši esam sev sagādājuši, ir padoties Spēkam, kas ir varenāks par mums.
Atveseļojoties, mēs apgūstam pieņemšanas principu. Lūgšanu un meditācijas laikā mēs meklējam
atbildes uz to, kā mums vajadzētu reaģēt uz apstākļiem, ar kuriem saskaramies. Mēs pārtraucam
cīnīties, atsakāmies no savām idejām par to, kā kam vajadzētu būt, lūdzam zināšanas un uzklausām
atbildes. Atbildes parasti nenāk kā zibens no debesīm ar pērkona dārdiem. Tās atnāk ar klusu
pārliecību, ka viss mūsu dzīvē notiek tā, kā tam ir jānotiek, un Spēks, kas ir varenāks par mums, ir
mums līdzās.
Mums ir izvēle. Mēs varam visu laiku pavadīt cīņā, lai panāktu, lai viss notiek tā, kā mēs to vēlamies,
vai arī varam padoties Dieva gribai. Kapitulējot un ļaujoties dzīves plūsmai, mēs varam rast mieru.
Tikai šodien: Es atteikšos no savām cerībām, lūkošos pēc sava Augstākā Spēka vadības un pieņemšu
dzīvi tādu, kāda tā ir.
25. augusts
Devītais Solis – atgūt savu dzīvi
“Mēs sasniedzam brīvību no savas sabrukušās pagātnes.”
Bāzes teksts, 44. lpp.
Uzsākot Devīto Soli, mēs esam sasnieguši aizraujošu atveseļošanās posmu. Mūsu dzīvē nodarītais
kaitējums bija tas, kas daudziem no mums lika meklēt palīdzību. Tagad mums ir iespēja sakopt šos
gruvešus, atlīdzināt pagātnē nodarīto kaitējumu un atgūt savas dzīves.
Mēs esam veltījuši daudz laika un darba, lai sagatavotos šim solim. Kad mēs ieradāmies NA,
saskarties ar mūsu pagātnes drupām, iespējams, bija pēdējais, ko mēs gribējām darīt. Mēs katrs
uzsākām šo procesu brīdī, kad veicām personīgo inventarizāciju. Tad mēs atvērām savu pagātni
rūpīgai pārbaudei dažiem izredzētajiem – sev, savam Augstākajam Spēkam un vēl kādam cilvēkam.
Mēs apzinājām savus trūkumus, kuri bija haosa cēlonis mūsu dzīvē, un lūdzām mūs atbrīvot no
visiem šiem rakstura trūkumiem. Visbeidzot, mēs sastādījām visu mūsu nodarījumu sarakstu un
kļuvām gatavi tos atlīdzināt.
Tagad mums ir iespēja atlīdzināt savus nodarījumus un iegūt brīvību no mūsu pagātnes vrakiem. Viss,
ko līdz šim esam paveikuši NA, ir sagatavojis mūs šim procesam. Šajā atveseļošanās posmā Devītais
Solis ir tieši tas, ko mēs vēlamies darīt. Ar Divpadsmit Soļu un Augstākā Spēka palīdzību mēs
novācam gruvešus, kas tik ilgi ir kavējuši mūsu progresu, un iegūstam brīvību dzīvot.
Tikai šodien: Es izmantošu izdevību atgūt savu dzīvi. Es sajutīšu brīvību no savas pagātnes drupām.
26. augusts
Desmitā Soļa inventarizācija
“Mēs turpinājām veikt personīgo inventarizāciju un, kad kļūdījāmies, to nekavējoties atzinām.”
Desmitais Solis
Ikdienas Desmitais Solis notur mūs uz garīgā ceļa. Lai gan katrs Sadraudzības biedrs uzdod atšķirīgus
jautājumus, daži jautājumi var būt noderīgi gandrīz visiem. Divi galvenie Desmitā Soļa jautājumi ir
šādi: “Vai es esmu godīgs pret sevi, savu rīcību un motīviem? Un vai es esmu lūdzis par Dieva gribu
attiecībā uz mani un spēku to īstenot?” Šie divi godīgi atbildēti jautājumi ļaus mums rūpīgāk
paskatīties uz nodzīvoto dienu.
Pievēršot uzmanību mūsu attiecībām ar citiem cilvēkiem, mēs varam jautāt: “Vai es šodien kādam
esmu tieši vai netieši kaitējis? Vai man vajadzētu kādam atlīdzināt par to, ko esmu izdarījis?” Mūsu
pašanalīze var būt vienkārša, ja mēs atceramies sev pajautāt: “Kur es šodien kļūdījos? Kā man
nākamreiz rīkoties labāk?”
NA biedri bieži konstatē, ka ir svarīgi iekļaut inventarizācijā citus nozīmīgus jautājums: “Vai šodien es
labi izturējos pret sevi? Vai es kaut ko nesavtīgi izdarīju kāda cita cilvēka labā? Vai esmu apstiprinājis
savu ticību mīlošam Augstākajam Spēkam?”
Desmitais Solis ir NA programmas uzturēšanas darbību kopums. Pateicoties Desmitajam Solim, mūsu
dzīve atveseļojoties kļūst baudāma.
Tikai šodien: Es neaizmirsīšu pārskatīt savu dienu. Es atlīdzināšu nodarīto, ja kādam esmu kaitējis. Es
padomāšu par to, kā es varētu rīkoties savādāk nākotnē.
27. augusts
Izvēlēties dzīvi
“Mums bija nepieciešams mainīt savus pašiznīcinošos uzvedības modeļus.”
Bāzes teksts, 16. lpp.
Aktīva atkarība uzkurināja mums vēlmi nomirt. Ik reizi, kad lietojām, nāve bija blakus. Arī mūsu
dzīvesveids mūs pakļāva riskam. Atkarīga cilvēka dzīvība ir lēta – katru dienu, ar katru devu.
Atveseļojoties, pirmais, ko mēs darām, ir pārstājam lietot. Paliekot tīri, mēs sākam jaunu dzīvi, taču
mūsu pašiznīcinošā uzvedība iesakņojās daudz dziļāk, nekā tikai mūsu lietošana. Pat atveseļojoties,
mēs joprojām varam izturēties pret sevi tā, it kā mēs būtu nevērtīgi. Ja mēs izturamies pret sevi slikti,
tad arī jūtamies slikti. Jūtoties slikti, mēs meklējam atvieglojumu mūsu vecajā risinājumā –
narkotikas.
Izvēlēties atveseļošanos nozīmē izvēlēties dzīvi. Katru dienu mēs pieņemam lēmumu, ka vēlamies
dzīvot un būt brīvi. Katru reizi, kad mēs atsakāmies no destruktīvas uzvedības, mēs izvēlamies
atveseļošanos.
Tikai šodien: Es izvēlēšos dzīvi, izvēloties atveseļošanos. Es parūpēšos par sevi.
28. augusts
Celt gaismā mūsu rakstura defektus
“Šie trūkumi aug tumsā un mirst dienas gaismā.”
Bāzes teksts, 33. lpp.
Piektais Solis liek mums atklāt savu patieso dabu Dievam, sev un kādam citam cilvēkam. Tas
nenozīmē, ka mums visiem ir jāstāsta ikviens mūsu mazākais noslēpums. Tas neliek mums atklāt visai
pasaulei katru apkaunojošo vai biedējošo domu, kāda jebkad mums ir ienākusi prātā. Piektais Solis
vienkārši liek mums saprast, ka mūsu noslēpumi nodara vairāk ļauna nekā laba, ja mēs tos pilnībā
paturēsim pie sevis.
Mūsu dzīves slepenajai pusei būs vara pār mums, ja mēs nevēlēsimies atklāt savu patieso dabu pat
vienam cilvēkam. Kad noslēpumi mūs kontrolē, tie iedzen ķīli starp mums pašiem, mūsu Augstāko
Spēku un lietām, kuras mēs, atveseļojoties, vērtējam visaugstāk.
Ja mēs pastāstīsim savus noslēpumus kaut vai vienam cilvēkam – sponsoram vai tuvam draugam
– šis cilvēks mūs parasti neatraidīs. Mūs pieņem tādus, kādi mēs esam, un tā ir atlīdzība par mūsu
atklātumu. Kad tas notiek, mēs saprotam, ka godīga atklāsme nav dzīvībai bīstama, un mūsu
noslēpumi ir zaudējuši varu pār mums.
Tikai šodien: Es varu atņemt varu saviem dzīves noslēpumiem, daloties tajos ar kādu cilvēku.
29. augusts
Neskaties atpakaļ
“Astotais Solis piedāvā lielas izmaiņas dzīvei, kurā valda vainas apziņa un sirdsapziņas pārmetumi.
Mūsu nākotne mainās, jo mums vairs nav jāizvairās no cilvēkiem, kuriem esam kaitējuši. Astotais
Solis dod mums jaunu brīvību, kas var pārtraukt mūsu izolāciju.”
Bāzes teksts, 41. lpp.
Daudzi no mums nonāk Anonīmajos Narkomānos nožēlas pilni attiecībā uz savu pagātni. Soļi mums
palīdz sākt risināt šo problēmu. Mēs izpētām savu dzīvi, atzīstam savas kļūdas, labojam tās un patiesi
cenšamies mainīt savu uzvedību. To darot, mēs iegūstam brīvības sajūtu.
Mums vairs nav nepieciešams noliegt vai nožēlot savu pagātni. Kad esam atlīdzinājuši savus
nodarījumus, varam uzskatīt, ka šī pagātnes lapa ir pāršķirta. No šī brīža tas, no kurienes mēs nākam,
vairs nav vissvarīgākais mūsu dzīvē. Svarīgi ir tas, uz kurieni mēs ejam.
Anonīmajos Narkomānos mēs sākam skatīties nākotnē. Protams, mēs dzīvojam un paliekam tīri tikai
šodien, taču mēs saprotam, ka varam nospraust mērķus, sapņot un cerēt uz prieku, ko var piedāvāt
dzīve atveseļojoties. Raugoties nākotnē, mēs koncentrējamies uz to, kurp dodamies, bez nožēlas un
sirdsapziņas pārmetumiem par savu pagātni. Ir grūti virzīties uz priekšu, ja visu laiku skatāmies
atpakaļ.
Tikai šodien: Soļi mani atbrīvoja no nožēlas par pagātni. Šodien es lieku cerības uz savu jauno dzīvi
atveseļošanās procesā.
30. augusts
Rīkojoties pareizi, mēs jūtamies labi
“Mēs izpētām savu rīcību, reakciju un motīvus. Bieži vien aptveram, ka mums ir gājis labāk, nekā
esam jutušies.”
Bāzes teksts, 45. lpp.
Kā mēs izturamies pret citiem, bieži atklāj to, kā mēs jūtamies. Kad esam mierā ar sevi, visticamāk
pret citiem izturēsimies ar cieņu un līdzjūtību. Taču, kad jūtamies “uzvilkti”, mēs reaģēsim uz citiem
ar neiecietību un nepacietību. Veicot regulāru inventarizāciju, mēs noteikti pamanīsim noteiktu
uzvedības modeli – kad jūtamies slikti, mēs izturamies nejauki pret citiem cilvēkiem.
Tam, ko varbūt neatklājām inventarizācijā, ir otra monētas puse – mēs jūtamies labi, kad labi
izturamies pret citiem cilvēkiem. Savienojot šīs abas monētas puses, mūsu uzvedība mainās.
Kad jūtamies slikti, mēs varam paņemt pauzi un lūgt spēku un vadību. Pēc tam mēs pieņemam
lēmumu izturēties pret apkārtējiem ar laipnību – tā, kā mēs gribētu, lai citi izturas pret mums.
Lēmums būt laipnam var būt laimes un miera avots, ko mēs visi tik ļoti vēlamies. Un izjustais prieks
var uzlabot noskaņojumu apkārtējiem, kas vienlaikus stiprina mūs pašus.
Tikai šodien: Es atcerēšos, ka mainot savu rīcību, mainīsies arī manas domas.
31. augusts
Pateicība
“Mums par prieku bezcerīgas dzīves problēmas ir atrisinājušās. Mūsu slimība ir apturēta, un tagad
viss ir iespējams.”
Bāzes teksts, 110. lpp.
NA programma mums ir devusi tādu brīvību, par kādu mēs nekad nebijām sapņojuši. Tomēr dažkārt
ikdienas steigā mēs aizmirstam par to, cik daudz mums ir dots. Kā tieši mūsu dzīve ir mainījusies
Anonīmajos Narkomānos?
Galvenais, protams, ir tas, ka atveseļošanās ir atbrīvojusi mūs no narkotiku lietošanas. Mums vairs
nav jāvelta visi savi spēki, lai kalpotu atkarībai. Mums vairs nav jāapdraud, jāpazemo vai jāmoka sevi
vai citus tikai tāpēc, lai iegūtu nākamo “devu”. Nelietošana ir devusi lielu brīvību mūsu dzīvē.
Taču Anonīmie Narkomāni mums ir devuši daudz vairāk nekā vienkāršu nelietošanu – mums ir dota
pavisam jauna dzīve. Mēs esam veikuši personīgo inventarizāciju un identificējuši rakstura trūkumus,
kuri mūs tik ilgi ir ierobežojuši, neļaujot mums dzīvot un baudīt dzīvi. Mēs esam atzinuši šos
trūkumus, uzņēmušies atbildību par tiem un meklējuši vadību un spēku, kas mums ir nepieciešami,
lai dzīvotu savādāk. Mūsu mājas grupa dāvā mums siltumu un atbalstu, kas palīdz mums turpināt
atveseļoties. Un papildus visam mums ir Dieva mīlestība, rūpes un vadība, pie kura izpratnes esam
nonākuši NA.
Ilgstoši atveseļojoties, reizēm mēs aizmirstam, cik lielā mērā mūsu dzīve ir mainījusies Anonīmajos
Narkomānos. Vai mēs pilnībā novērtējam to, ko mums ir devusi mūsu programma?
Tikai šodien: Atveseļošanās ir devusi man brīvību. Es sagaidīšu šo dienu ar cerību un pateicībā, ka
šodien viss ir iespējams.

1. septembris
Patiesās vērtības
“Mēs kļūstam spējīgi pieņemt viedus un mīlošus lēmumus, kas ir balstīti uz principiem un ideāliem,
kam ir īsta vērtība mūsu dzīvēs.”
Bāzes teksts, 108. lpp.
Atkarība iemācīja mums noteiktu vērtību kopumu – principus, kurus mēs piemērojām savā dzīvē. “Tu
man “uzbrauci”? Tūlīt tu dabūsi, nekur neliksies!” bija viens no šiem principiem. “Tas ir mans” bija
vēl viena mūsu slimības radītā vērtība. “Labi, varbūt sākumā tas nebija mans, bet man tas patīk,
tāpēc tas tagad pieder man.” Šīs vērtības, patiesībā, nemaz nebija vērtības – tās bija atrunas, kuras
noteikti nelīdzēja mums pieņemt viedus un mīlošus lēmumus. Tās drīzāk dziļāk raka mums kapu,
kuru mēs jau bijām sev izrakuši.
Divpadsmit Soļi dod mums reālu vērtību kopumu – tādu, kas mums palīdz dzīvot harmonijā ar sevi un
apkārtējiem. Mēs uzticamies nevis sev, savām ģimenēm vai sabiedrībai, bet gan Augstākajam
Spēkam. To darot, mēs kļūstam pietiekami droši, lai spētu uzticēties mūsu ģimenēm, sabiedrībai un
pat sev. Mēs mācāmies būt godīgi jebkurā situācijā un nedarīt to, ko mums pēc tam vajadzētu slēpt.
Mēs mācāmies uzņemties atbildību par savu rīcību. “Tas ir mans” tiek aizstāts ar nesavtības garu. Šīs
ir vērtības, kas palīdz mums kļūt par atbildīgiem un ražīgiem sabiedrības locekļiem. Tā vietā, lai raktu
mūs dziļāk kapā, šīs vērtības atjauno mūsu dzīves šajā pasaulē.
Tikai šodien: Es esmu pateicīgs par vērtībām, kuras esmu ieguvis. Es pateicos tām par sniegto spēju
pieņemt viedus un mīlošus lēmumus, kā atbildīgam un ražīgam sabiedrības loceklim.
2. septembris
Augstākā Spēka vadībā
“Divpadsmit Soļu programmas praktizēšana ikdienā ļauj mums pārvērsties no tā, kas mēs bijām, par
Augstākā Spēka vadītiem cilvēkiem.”
Bāzes teksts, 89. lpp.
Kas mēs bijām un par ko esam kļuvuši? Ir dažādi veidi, kā atbildēt uz šo jautājumu. Viens ir ļoti
vienkāršs: mēs bijām atkarīgie un nonācām Anonīmajos Narkomānos, jo mūsu slimība mūs gandrīz
nogalināja. NA mēs esam atbrīvoti no mūsu apsēstības ar narkotikām un lietošanas pret savu gribu.
Mūsu dzīve ir mainījusies.
Taču tā ir tikai aisberga redzamā daļa. Kas mēs patiesībā bijām? Agrāk mēs bijām cilvēki bez spēka
vai vadības. Mēs domājām, ka mums nav mērķa un iemesla dzīvot. Mums tāpat kā mūsu ģimenēm,
draugiem vai kaimiņiem mūsu dzīve likās bezjēdzīga.
Par ko mēs patiesībā kļūstam? Šodien mēs esam ne tikai atkarīgie, kuri nelieto narkotikas, bet arī
cilvēki ar vadību, mērķi un Spēku, kas ir varenāks par mums. Strādājot ar Divpadsmit Soļiem, esam
sākuši saprast, kā atkarība bija izkropļojusi mūsu jūtas, motivāciju un uzvedību. Soli pa solim mūsu
Augstākā Spēka dzīvību virzošais spēks aizstāj mūsu slimības iznīcinošo spēku.
Atveseļošanās nozīmē vairāk kā nelietošanu – tā nozīmē spēku atgūšanu. Mēs ne tikai esam
atbrīvojušies no sliktiem ieradumiem, bet mēs kļūstam par cilvēkiem, kurus vada Augstākais Spēks.
Tikai šodien: Manā rīcībā ir vadība, kas nepieciešama, lai kļūtu par citu cilvēku. Šodien es tuvošos
savam Augstākajam Spēkam un atstāšu pagātnē savu bezjēdzīgo eksistenci.
3. septembris
Pazemība, kas izpaužas anonimitātē
“Pazemība ir blakusprodukts, kas mums palīdz augt un attīstīties brīvības gaisotnē, kā arī atbrīvoties
no bailēm, ka mūsu darba devēji, ģimenes vai draugi uzzinās, ka esam atkarīgie.”
Bāzes teksts, 79. lpp.
Sākotnēji daudzi no mums neizprata ideju, ka “anonimitāte ir visu mūsu Tradīciju garīgais pamats”.
Mēs brīnījāmies, kāds sakars varētu būt anonimitātei un mūsu garīgajai dzīvei?
Atbilde ir – vistiešākais sakars! Sargājot un lolojot savu anonimitāti, mēs saņemam garīgu atlīdzību,
kas pārsniedz mūsu izpratnes robežas. Liela nozīme ir tām labajām lietām, kuras mēs kādam darām,
un nevienam par to nestāstām. Spēja pārvarēt mūsu vēlmi lepni paziņot visai pasaulei par mūsu
dalību NA – faktiski, lūdzot visus atzīt, cik “labiņi” mēs tagad esam – liek mums vēl vairāk novērtēt
mūsu atveseļošanos.
Atveseļošanās ir dāvana, kuru esam saņēmuši no Spēka, kas ir varenāks par mums. Lepošanās ar
mūsu atveseļošanos, it kā tas būtu tikai mūsu nopelns, rada lepnību un ārišķīgumu, taču saglabājot
mūsu anonimitāti, mēs rodam pazemību un pateicības sajūtu. Atveseļošanās pati par sevi ir atlīdzība.
Citu cilvēku atzinība to nevar padarīt vērtīgāku, nekā tā jau ir.
Tikai šodien: Atveseļošanās pati par sevi ir atlīdzība – man nav nepieciešama publiska atzinība. Es
saglabāšu un lološu savu anonimitāti.
4. septembris
Nekārtība dvēselē
“Mēs cenšamies atcerēties, ka tad, kad atlīdzinām nodarīto kaitējumu, mēs to darām priekš sevis.”
Bāzes teksts, 43. lpp.
Kamēr mēs neesam atlīdzinājuši nodarīto kaitējumu, mūsu dvēsele ir piesārņota ar nevajadzīgām
lietām. Mēs nēsājam sev līdzi nastu ar neizteiktu atvainošanos, iestrēgušiem aizvainojumiem vai
neizrādītu nožēlu. Tas līdzinās mājai, kurā valda nekārtība. Mēs varētu aiziet, lai neredzētu nekārtību,
vai varbūt vienkārši pārkāpt pāri gružu kaudzēm, izliekoties, ka to tur nav, taču, ignorējot šos
apstākļus, tie neizzudīs. Galu galā, netīrie trauki, piegružotais paklājs un pārpildītās atkritumu
tvertnes ir joprojām, tāpēc jāveic tīrīšana.
Ar nekārtību dvēselē ir tikpat grūti dzīvot kā netīrā mājā. Liekas, ka mēs vienmēr uzduramies kaut
kam, kas ir palicis no vakardienas. Katru reizi, kad mēģinām kaut kur doties, kaut kas gadās mūsu
ceļā. Jo nevērīgāk mēs izturamies pret savu atbildību atlīdzināt nodarīto kaitējumu, jo nesakārtotāka
kļūst mūsu dvēsele. Mēs pat nevaram kādu noalgot, lai atrisinātu šo problēmu. Šis darbs mums ir
jāveic pašiem.
Mēs gūstam dziļu gandarījuma sajūtu, atlīdzinot nodarīto kaitējumu. Mūsu dvēseles priecātos par
brīvību patiesi izbaudīt atveseļošanos, līdzīgi kā mēs justos pēc tam, kad būtu sakopuši savas mājas
un mums būtu iespēja izbaudīt saules starus, kas iespīd caur tīrajiem logiem. Kad “ģenerālā tīrīšana”
ir paveikta, mums atliek tikai sakopt aiz sevis, turpinot mūsu dzīves ceļu.
Tikai šodien: Es atlīdzināšu sevis nodarīto kaitējumu, lai sakoptu to, kas traucē manai dvēselei.
5. septembris
Ne gluži bezcerīgi
“Mēs saprotam, ka ciešam no slimības, nevis no morāla rakstura traucējumiem. Mēs bijām galēji
slimi, nevis bezcerīgi slikti.”
Bāzes teksts, 17. lpp.
Daudziem no mums Anonīmie Narkomāni bija izeja no strupceļa, kurā atradāmies jau ilgāku laiku.
Mēs nesapratām, kāpēc mēs vienmēr jutāmies vientuļi, pat atrodoties cilvēku pūlī? Kādēļ mēs
darījām tik daudz traku un destruktīvu lietu? Kādēļ mēs vienmēr jutāmies tik slikti, un kā mūsu dzīves
bija nonākušas tik briesmīgā stāvoklī? Mēs domājām, ka esam neglābjami sabojāti vai varbūt
bezcerīgi ārprātīgi.
Mēs izjutām lielu atvieglojumu uzzinot, ka ciešam no slimības. Atkarība bija mūsu problēmu avots.
Mēs sapratām, ka šī slimība var tikt ārstēta, un, ārstējot savu slimību, mēs varam sākt atveseļoties.
Šodien mums nevajag krist izmisumā, redzot, kā slimības simptomi izpaužas mūsu dzīvē. Galu galā,
mēs ciešam no ārstējamas slimība, nevis no morāla rakstura traucējumiem. Mēs varam būt pateicīgi,
ka varam atveseļoties no atkarības slimības, izmantojot NA Divpadsmit Soļus.
Tikai šodien: Es esmu pateicīgs, ka man ir ārstējama slimība, nevis morālas dabas traucējumi.
Pielietojot NA programmu, es turpināšu atveseļoties no šīs slimības.
6. septembris
Regulārs sapulču apmeklējums
“No mūsu grupu pieredzes mēs zinām, ka tie, kas turpina regulāri apmeklēt mūsu sapulces, saglabā
tīrību.”
Bāzes teksts, 10. lpp.
NA programma mums piedāvā jaunu dzīves modeli. Viens no šī jaunā modeļa pamatelementiem ir
regulāra sapulču apmeklēšana. Jaunpienācējam dzīvot tīri ir pavisam jauna pieredze. Viss, kas kādreiz
bija pazīstams un saprotams, tagad ir mainījies. Iepriekšējie cilvēki, vietas un lietas, kas bija daļa
mūsu dzīves, ir pazuduši. Parādās jauni stresi, no kuriem vairs nevar aizbēgt ar narkotiku palīdzību,
un tādēļ mēs bieži iesakām jaunpienācējiem apmeklēt sapulces katru dienu. Neatkarīgi no tā, kas
atgadās, un lai cik arī neprātīga kļūst diena, mēs zinām, ka mums vienmēr ir iespēja atnākt uz sapulci.
Tur mēs atkal varam satikties ar citiem atkarīgajiem, cilvēkiem, kuri zina, kas ar mums notiek, jo viņi
paši to ir pārdzīvojuši. Mums vairs neviena diena nav jāpavada bez atvieglojuma, ko varam saņemt
tikai šajā Sadraudzībā.
Turpinot atveseļoties, mēs joprojām varam gūt labumu no regulāra sapulču apmeklējuma. Mēs
vienmēr būsim atkarīgie, neatkarīgi no tā, cik ilgu laiku esam bijuši tīri. Varbūt uzreiz nesāksim lietot
narkotikas, ja dažas dienas neapmeklēsim sapulces, taču, jo regulārāk mēs tās apmeklējam, jo vairāk
mēs nostiprinām savu identitāti kā atkarīgie, kuri atveseļojas. Un katra sapulce palīdz mums vēl
vairāk attālināties no brīža, kad mēs atkal kļūstam par atkarīgajiem, kuri lieto.
Tikai šodien: Es apņemšos iekļaut regulāru sapulču apmeklēšanu savā jaunajā dzīves modelī.
7. septembris
Aizvainojums un piedošana
“Programma novērš mūsu trūkumus un māca mūs palīdzēt citiem, kā arī piedot, ja mums ir nodarīts
pāri.”
Bāzes teksts, 13. lpp.
Anonīmajos Narkomānos mēs sākam mijiedarboties ar apkārtējo pasauli. Mēs vairs nedzīvojam
izolācijā. Taču brīvībai no izolācijas ir sava cena. Jo vairāk mēs kontaktējamies ar cilvēkiem, jo biežāk
ievērojam, ka kāds mums “uzkāpj uz varžacīm”, un tādos gadījumos bieži vien rodas aizvainojumi.
Aizvainojumi, pamatoti vai nepamatoti, ir bīstami mūsu atveseļošanās procesam. Jo ilgāk mēs
paturam aizvainojumus, jo rūgtāki tie kļūst, un galu galā saindē mūsu dzīvi. Lai paliktu tīri, mums
jāatrod spēja piedot un atlaist savus aizvainojumus. Mēs sākam attīstīt šo spēju, strādājot ar Astoto
un Devīto Soli, un saglabājam to, regulāri veicot Desmito Soli.
Dažreiz, kad nevēlamies piedot, ir noderīgi atcerēties, ka arī mums kādreiz var būt nepieciešama
piedošana. Vai tad mēs visi kaut kad neesam izdarījuši ko tādu, ko ļoti nožēlojam? Un vai mēs esam
izjutuši atvieglojumu, kad citi pieņem mūsu atvainošanos?
Piedošanas attieksmi ir nedaudz vieglāk ieviest mūsu dzīvē, ja atceramies, ka mēs visi cenšamies
rīkoties pēc iespējas labāk, un arī mums kādreiz būs nepieciešama piedošana.
Tikai šodien: Es atlaidīšu savus aizvainojumus. Šodien, ja man tiks nodarīts pāri, es centīšos pielietot
piedošanas principu, apzinoties, ka, iespējams, man pašam būs vajadzīga piedošana.
8. septembris
Dumpīgums
“Ir svarīgi nezaudēt ticību, kad sadumpojamies.”
Bāzes teksts, 36. lpp.
Daudziem no mums visa dzīve bija viena vienīga dumpošanās. Mūsu sākotnējā reakcija uz jebkura
veida norādēm bija negatīva. Automātiska autoritāšu neatzīšana, šķiet, ir zīmīgs rakstura trūkums
daudziem atkarīgajiem.
Rūpīga pašanalīze var parādīt, kā mēs reaģējam uz apkārtējo pasauli. Mēs varam sev pajautāt, vai
mūsu dumpīgums pret cilvēkiem, vietām un institūcijām ir pamatots? Ja mēs turpinām sevi analizēt
pietiekami rūpīgi, mēs varam pārstāt koncentrēties uz to, ko izdarīja citi, un atklāt mūsu pašu lomu
notikušajā. Mēs saprotam, ka tas, ko citi cilvēki izdarīja mums, nebija tik svarīgi kā tas, kā mēs
reaģējām uz situācijām, kurās nonācām.
Regulāra inventarizācija ļauj mums izpētīt mūsu reakcijas noteiktās dzīves situācijās un noskaidrot,
vai mums ir nosliece uz hronisku dumpīgumu. Dažreiz mēs pamanīsim, ka brīžos, kad mēs piekrītam
tam, kas mums tiek uzspiests, nevis riskējam to noraidīt, mēs iegūstam aizvainojumus pret
autoritātēm. Ja mēs neizstrādājam šos aizvainojumus, tie var mūs novirzīt no mūsu atveseļošanās
programmas.
Inventarizācijas process ļauj mums atklāt, novērtēt un mainīt savus dumpīgās rīcības modeļus. Veicot
inventarizāciju, mēs nevaram mainīt pasauli, taču varam mainīt to, kā uz to reaģējam.
Tikai šodien: Es gribu atbrīvoties no dumpības iespaida uz manu dzīvi. Pirms rīkojos, es izpētīšu savus
motīvus un pārdomāšu savas patiesās vērtības.
9. septembris
Zaudētās ilūzijas
“Viens no lielākajiem atveseļošanās šķēršļiem ir tas, ka mēs uzstādām pārāk augstas prasības ...
citiem.”
Bāzes teksts, 85. lpp.
Daudzi no mums nonāk Anonīmajos Narkomānos, jūtoties kā paši nelaimīgākie cilvēki uz pasaules.
Salīdzinājumā ar mums narkomāni, ar kuriem mēs satikāmies sapulcēs, likās kā atveseļošanās “guru”.
Šie gudrie un mīlošie cilvēki ar daudzu mēnešu un gadu tīrības laiku dzīvo saskaņā ar garīgajiem
principiem, nesavtīgi daloties savā pieredzē. Mēs viņiem uzticamies, ļaujot viņiem mūs mīlēt, līdz
mēs iemācīsimies mīlēt paši sevi. Un mēs sagaidām, ka viņi savedīs kārtībā mūsu dzīves.
Tad agrīnas atveseļošanās spožums pamazām zūd, un mēs sākam redzēt, ka mūsu NA draugi un
sponsors ir tikai cilvēki. Varbūt kāds mūsu mājas grupas biedrs mūs aizsūtīja pēc kafijas, vai arī
vietējās komitejas sapulcē ieraugām, ka divi vecbiedri kliedz viens uz otru, vai arī saprotam, ka mūsu
sponsoram ir viens vai divi rakstura defekti. Mēs esam šokā, vīlušies – izrādās, ka šie narkomāni, kuri
atveseļojas, nav ideāli! Kā mēs viņiem varam uzticēties?
Patiesība slēpjas kaut kur starp “atveseļošanās guru” un “programmas pajoliņiem” – mūsu biedri nav
nedz pilnīgi slikti, nedz arī perfekti. Galu galā, ja viņi būtu ideāli, šī programma viņiem nebūtu
vajadzīga. Mūsu draugi un sponsors ir parasti atkarīgie, kuri atveseļojas – gluži tāpat kā mēs. Mēs
varam paļauties uz viņu ikdienas atveseļošanās pieredzi un izmantot to mūsu pašu programmā.
Tikai šodien: Mani draugi un sponsors ir tikai cilvēki, gluži tāpat kā es, un tāpēc es vēl vairāk uzticos
viņu pieredzei.
10. septembris
Vairāk nekā vārdi
“Mēs atklājam, ka vienkāršs un sirsnīgs apskāviens var izrādīties tik svarīgs brīžos, kad jūtamies
vientuļi...”
Bāzes teksts, 94. lpp.
Iespējams, mūsu atveseļošanās laikā ir bijuši brīži, kad kādam, kurš mums ir ļoti tuvs, kļūst grūti. Mēs
uzdodam sev jautājumu: “Ko es varu darīt, lai viņš justos labāk?” Mēs jūtāmies apjukuši un nevarīgi,
nespēdami atvieglot viņa ciešanas. Mēs vēlētos, lai mums būtu vairāk pieredzes, ar ko padalīties.
Mēs nezinām, ko teikt.
Tomēr dažreiz dzīve var radīt brūces, kuras nevar atvieglot pat vissirsnīgākie vārdi. Tie nekad nevar
pilnībā izteikt mūsu domas, ja sajūtam tādas visdziļākās emocijas kā līdzjūtība. Ar vārdiem nepietiek,
lai sasniegtu ievainoto dvēseli, un tikai mīloša Augstākā Spēka pieskāriens var dziedēt to.
Kad tos, kurus mīlam, ir pārņēmušas skumjas, mūsu klātbūtne ir vislīdzjūtīgākais ieguldījums, ko
varam piedāvāt. Mēs varam būt droši, ka mīlošs Augstākais Spēks dara pietiekami daudz, lai dziedētu
ievainoto dvēseli. Mūsu vienīgā atbildība ir atrasties līdzās. Lai sasniegtu noskumuša cilvēka sirdi,
mūsu klātbūtne, sirsnīgs apskāviens un spēja uzklausīt noteikti izpaudīs visu mūsu jūtu dziļumu un
darīs to daudz labāk par vārdiem.
Tikai šodien: Es piedāvāšu savu klātbūtni, sirsnīgu apskāvienu un spēju uzklausīt kādam, kuru mīlu.
11. septembris
Pa vējam
“Mēs mācāmies būt elastīgi... Tiek atklātas jaunas lietas, mēs jūtamies atjaunoti.”
Bāzes teksts, 105. lpp.
Vārds “elastība” nebija atrodams mūsu vārdnīcā, kuru izmantojām lietošanas laikā. Mēs bijām
apsēsti ar brutālu narkotiku baudu un nocietinājāmies pret smalkākiem, izjustākiem un
daudzveidīgākiem apkārtējās pasaules priekiem. Mūsu dzīvi slimība bija piepildījusi ar pastāvīgiem
cietumu, institūciju un nāves draudiem, pret kuriem mēs sevi nocietinājām vēl vairāk. Beigu beigās
mēs kļuvām trausli. Pietika ar vienu dzīves vēja brāzmu, lai mēs pilnībā salūztu. Pieveiktiem un
sakautiem, mums nebija citas izvēles, kā padoties.
Taču atveseļošanās burvīgā ironija ir tāda, ka, padodoties, mēs ieguvām elastību, kuru bijām
zaudējuši lietojot, un kuras trūkums mūs bija pievīlis. Mēs atguvām spēju būt elastīgiem un nesalūzt
dzīves vētru laikā. Vējam pūšot, mēs sajūtam tā mīlošos glāstus, kurus agrāk uztvērām kā negaisa
brāzmu.
Dzīves vēji ar katru brīdi mums atnes jaunas vēsmas, un kopā ar tām jaunas smaržas un jaunus
priekus – daudzveidīgākus, smalkākus un atšķirīgākus. Turoties pa vējam, mēs jūtam, dzirdam,
pieskaramies, saožam un izgaršojam visu, ko tas mums var piedāvāt. Līdz ar jaunu dzīves vēju
vēsmām mēs jūtamies atjaunoti.
Tikai šodienai: Augstākais Spēks, palīdzi man turēties pa vējam. Dāvā man elastību.
12. septembris
Jauni apvāršņi
“Es domāju, ka bez narkotikām es kļūšu par garlaicīgu neirotiķi, taču tā vietā mana dzīve ir
sakārtojusies, un es kļūstu par cilvēku, kāds es vēlētos būt.”
Vai dzīve bez narkotikām tiešām ir iespējama? Jaunpienācēji ir pārliecināti, ka, pārtraucot lietošanu,
viņi būs nolemti bezjēdzīgai un garlaicīgai eksistencei. Taču šādām bailēm nav nekā kopīga ar
patiesību.
Mūsu biedriem Anonīmie Narkomāni atver durvis uz jaunu dzīvesveidu. Vienīgais, ko mēs zaudējam
NA, ir mūsu verdzība narkotikām. Mēs iegūstam daudz jaunu draugu, laiku hobijiem, iespēju būt
nodarbinātiem un pat iespēju iegūt izglītību, ja mēs to vēlamies. Mēs spējam uzsākt projektus un
novest tos līdz galam. Mēs varam doties uz dejām un justies ērti pat tad, ja mums abas kājas ir
kreisās. Mēs sākam krāt naudu ceļojumam, pat ja tas aprobežojas ar braucienu uz tuvējo kempingu
un nakšņošanu teltī. Atveseļojoties, mēs uzzinām, kas mūs interesē, un atrodam jaunas laika
pavadīšanas iespējas. Mēs uzdrošināmies sapņot.
Dzīve noteikti kļūst savādāka, ja mums ir Anonīmo Narkomānu sapulces, kur atgriezties. Pateicoties
mīlestībai, kuru atrodam NA, mēs sākam ticēt sev. Šīs pārliecības dēļ mēs dodamies pasaulē, lai
atklātu sev jaunus apvāršņus. Bieži vien pasaule ir labāka vieta, ja tajā ir bijis NA biedrs.
Tikai šodien: Es varu dzīvot sakārtotu un ērtu dzīvi – dzīvi, par kuru nekad nebiju sapņojis.
Atveseļošanās man ir pavērusi jaunus apvāršņus un devusi iespēju tos izpētīt.
13. septembris
Kaut kas cits
“Mums bija nepieciešams kaut kas cits, un mēs domājām, ka esam to atraduši narkotikās.”
Bāzes teksts, 14. lpp.
Daudzi no mums vienmēr ir jutušies atšķirīgi no citiem. Mēs redzam, ka neesam unikāli šajā sajūtā, jo
sapulcēs dzirdam, ka daudzi atkarīgie ir jutušies līdzīgi. Mēs visu mūžu meklējām kaut ko, kas
salabotu šo “atšķirību” – lai mums viss būtu kārtībā un citi cilvēki spētu mūs pieņemt. Mums likās, ka
narkotikas spēj piepildīt šo vajadzību. Kad bijām salietojušies, mēs vismaz nejutām ne tukšumu, ne
arī kādu citu nepieciešamību. Tomēr šim stāvoklim bija “otra monētas puse” – narkotikas, kas bija
mūsu risinājums, ātri vien kļuva par mūsu problēmu.
Tiklīdz kā mēs atteicāmies no narkotikām, tukšuma sajūta atgriezās. Sākumā mēs jutām izmisumu, jo
mums nebija risinājuma šim nožēlojamam stāvoklim, taču mēs bijām gatavi rīkoties un sākām strādāt
ar Soļiem. Kad mēs to paveicām, tad atradām to, ko meklējām – “kaut ko citu”. Šodien mēs
uzskatām, ka mūsu mūža lielākā vajadzība bija zināšanas par Augstāko Spēku. “Kaut kas cits” bija
attiecības ar mīlošo Dievu. Soļi mums parāda, kā uzsākt šīs attiecības.
Tikai šodien: Mans Augstākais Spēks ir “kaut kas cits”, kas manā dzīvē vienmēr ir pietrūcis. Es
izmantošu Soļus, lai atjaunotu šo trūkstošo sastāvdaļu savā garīgumā.
14. septembris
Noslēpumi ir atrunas
“Galu galā mēs aptveram, ka mums jākļūst godīgiem, citādāk mēs atkal sāksim lietot.”
Bāzes teksts, lpp. 88
Ikvienam no mums ir noslēpumi, vai ne? Dažiem no mums ir nelieli noslēpumi, tādi, par kuriem
uzzinot, mēs tikai nedaudz justos neērti. Turpretim citiem ir lieli noslēpumi – veselas mūsu dzīves
jomas, aizsegtas ar bieziem miglas slāņiem. Lielie noslēpumi var radīt acīmredzamākas briesmas
mūsu atveseļošanās procesam. Arī mazie noslēpumi nodara zināmu kaitējumu, jo tie ir viltīgāki,
tādēļ, ka mēs domājam, ka tie ir “nekaitīgi”.
Lieli vai mazi, noslēpumi aizņem tās mūsu garīguma jomas, kurās mēs nevēlamies piemērot
atveseļošanās principus. Jo ilgāk mēs paturam “tiesības” dzīvot patvaļīgi, un jo enerģiskāk mēs tās
aizstāvam, jo lielāku kaitējumu mēs nodarām paši sev. Pamazām mūsu dzīves jomas, kurās mēs
nepielietojam atveseļošanās principus, izplešas, aizņemot arvien vairāk vietas.
Neatkarīgi no tā, vai noslēpumi mūsu dzīvē ir lieli vai mazi, agri vai vēlu tie mūs noved pie viena un tā
paša. Mums jāizvēlas – vai nu mēs pilnībā padodamies programmai, vai arī zaudēsim savu
atveseļošanos.
Tikai šodien: Es vēlos atveseļoties, pilnībā padodoties programmas principiem. Šodien es parunāšu
ar savu sponsoru un atklāšu savus noslēpumus – gan lielus, gan mazus.
15. septembris
Piepildot tukšumu
“... un domājam, ka, ja vien mēs dabūtu pietiekami daudz ēdiena, seksa vai pietiekami daudz naudas,
mēs būtu apmierināti un viss būs labi.”
Bāzes teksts, 83. lpp.
Atkarības laikā mums nekad nebija pietiekami daudz narkotiku, naudas, seksa vai kā cita. Pat pārāk
daudz nekad nebija pietiekami – viens vienīgs garīgais tukšums! Lai kā mēs centāmies to aizpildīt
pašu spēkiem, mums nekad tas neizdevās. Galu galā mēs sapratām, ka mums trūkst spēka. Lai
piepildītu šo tukšumu, būs nepieciešams Spēks, kas ir varenāks par mums.
Tāpēc mēs pārtraucām lietot un pārstājām mēģināt piepildīt šo tukšumu ar lietām. Mēs vērsāmies
pie sava Augstākā Spēka, lūdzot Viņa gādību, spēku un vadību. Mēs padevāmies un devām ceļu šim
Spēkam, lai Viņš sāktu piepildīt mūsu iekšējo tukšumu. Mēs pārtraucām tiekties pēc lietām un sākām
saņemt bezmaksas mīlestības dāvanas, kuras Augstākais Spēks bija mums sagādājis. Pamazām mūsu
iekšējais tukšums tika piepildīts.
Tagad, kad mums ir dota Augstākā Spēka mīlestības dāvana, ko mums ar to darīt? Ja turēsim to pārāk
cieši, tā zudīs. Mums ir jāatceras, ka mīlestība vairojas tikai tad, ja ar to dalās. Mēs varam saglabāt šo
dāvanu, tikai nesavtīgi daloties. Atkarības pasaule ir tā, kurā mēs ņemam un no mums tiek ņemts.
Atveseļošanās pasaule ir tā, kurā mēs dodam un mums tiek dots. Kurā pasaulē mēs izvēlamies
dzīvot?
Tikai šodien: Es izvēlos dzīvi pilnībā, kuru man dāvāja atveseļošanās. Es svinēšu savu apzināto
kontaktu ar Dievu, kā es Viņu saprotu, brīvi daloties ar citiem tajā, kas tika dāvāts man.
16. septembris
Emocionālais līdzsvars
“Kā mūsu pieredze rāda, emocionālais līdzsvars ir viens no pirmajiem meditācijas rezultātiem.”
Bāzes teksts, 49. lpp.
Mums visiem ir jāatrod “emocionālais līdzsvars”, lai arī katrs no mums to definē savādāk.
Emocionālais līdzsvars var nozīmēt pozitīvu skatījumu uz lietām, neatkarīgi no tā, kas notiek mūsu
dzīvē. Kādam tas var nozīmēt izpratni par savām emocijām, kas ļauj tās vienkārši pārdzīvot, nevis
reaģēt uz tām. Citam tas var nozīmēt, ka mēs izdzīvojam savas sajūtas tik intensīvi, cik vien
iespējams, vienlaikus kontrolējot to pārmērīgu izpausmi.
Emocionālais līdzsvars rodas lūgšanu un meditācijas prakses rezultātā. Mēs klusējam un dalāmies
savās domās, cerībās un rūpēs ar Dievu, kā mēs Viņu saprotam. Tad mēs cenšamies saklausīt Viņa
norādes un gaidām spēku tās piepildīt.
Pakāpeniski mūsu prasmes uzturēt garīgo līdzsvaru uzlabojas, un mežonīgās emocionālās šūpoles –
te uz augšu, te uz leju – pamazām pierimst. Mēs attīstām spēju ļaut citiem izpaust savas jūtas, un
mums vairs nav vajadzības viņus nosodīt. Mēs pilnībā aptveram savu personīgo emociju gammu.
Tikai šodien: Ar regulāru lūgšanu un meditācijas palīdzību es atklāšu, ko man nozīmē emocionālais
līdzsvars.
17. septembris
Ejot tālāk par Piekto Soli
“Mums var likties, ka esam izdarījuši jau pietiekami daudz, rakstot par savu pagātni, tomēr mēs
nevaram atļauties šādu kļūdu.”
Bāzes teksts, 34. lpp.
Daži no mums ne pārāk vēlas rakstīt savu Ceturto Soli, savukārt citi aiziet galējībās. Mēs rokamies
sevī arvien dziļāk un dziļāk – mūsu sponsors jau sāk uztraukties par mums. Mēs atklājam visu, kāpēc
mēs bijām tādi, kādi mēs bijām. Mēs domājam, ka domāt, rakstīt un runāt par savu pagātni būs
pietiekami. Mēs ignorējam mūsu sponsora ieteikumu pilnībā sagatavoties tam, lai mēs tiktu atbrīvoti
no mūsu defektiem vai atlīdzināt sevis nodarīto kaitējumu. Mēs vienkārši rakstām vairāk par šiem
trūkumiem un gandarīti dalāmies ar jaunajām atziņām. Visbeidzot, mūsu nogurušais sponsors, sevi
sargājot, atkāpjas no mums.
Lai arī cik galējs var šķist šis scenārijs, daudzi no mums ir nonākuši tieši šādā situācijā. Domāšana,
rakstīšana un runāšana par to, kas ar mums nebija kārtībā, lika mums sajust kontroli pār notiekošo.
Tomēr agrāk vai vēlāk mēs sapratām, ka esam iestrēguši savās problēmās, un risinājumi nav
atrodami. Mēs zinājām, ka, ja vēlamies dzīvot savādāk, mums savā programmā būs jāiet tālāk par
Piekto Soli. Mēs sākām meklēt vēlmi, lai Augstākais Spēks atbrīvotu mūs no rakstura trūkumiem,
kurus tik labi bijām iepazinuši. Mēs atlīdzinājām šo rakstura defektu ietekmē nodarīto ļaunumu un
tikai pēc tam sākām izjust garīgās atmodas brīvību. Šodien mēs vairs neesam upuri, un mēs varam
brīvi virzīties uz priekšu savā atveseļošanās ceļā.
Tikai šodien: Lai arī Ceturtais un Piektais Solis ir nepieciešami, tie neveicinās emocionālu un garīgu
atveseļošanos. Es paveikšu šo darbu un tad dzīvošu saskaņā ar šiem Soļiem.
18. septembris
Godīgas attiecības
“Ļoti nozīmīgas pārmaiņas mūsu dzīvē notiek savstarpējo attiecību jomā.”
Bāzes teksts, 59. lpp.
Atveseļošanās daudziem no mums dod daudz tuvākas un intīmākas attiecības nekā jebkad agrāk. Ar
laiku mūs pievelk cilvēki, kuri agri vai vēlu kļūst par mūsu draugiem, sponsoriem un dzīves
partneriem. Kopīgi pārdzīvoti smiekli, asaras un grūtības rada savstarpēju cieņu un līdzjūtību.
Ko mēs darām, ja atklājam, ka ar draugiem mums rodas domstarpības? Mēs varam konstatēt, ka
mums nav tāda pati mūzikas gaume kā mūsu tuvākajam draugam, vai ka mēs nepiekrītam savam
dzīvesbiedram attiecībā uz mēbeļu izkārtojumu dzīvoklī. Mēs pat varam secināt, ka balsojam atšķirīgi
no mūsu sponsora kalpošanas komitejas sapulcē. Vai tas nozīmē, ka draudzībai, laulībai vai sponsora
attiecībām ir pienākušas beigas? Nebūt nē! Šāda veida konflikti ir ne tikai normāli jebkurās ilgstošās
attiecībās, bet faktiski norāda, ka abi cilvēki ir emocionāli veseli un godīgi indivīdi. Jebkurās
attiecībās, kurās abi cilvēki piekrīt pilnīgi visam, iespējams, tikai viens ir godīgs. Ja mēs upurējam savu
godīgumu, lai izvairītos no konfliktiem vai domstarpībām, mēs zaudējam labāko no tā, ko varam dot
mūsu attiecībām. Ja mēs būsim pilnībā godīgi, tad piedzīvosim pilnvērtīgas partnerattiecības ar citu
cilvēku.
Tikai šodien: Es pieņemšu atšķirības, kas katru no mums padara īpašu. Šodien es strādāšu pie tā, lai
būtu tāds, kāds es esmu.
19. septembris
Sadraudzība
“NA ir vieta, kur mēs vairojam savu prieku, daloties savos labajos laikos, un mūsu bēdas mazinās, kad
dalāmies savos nelāgajos. Pirmo reizi dzīvē mums vairs nekas nav jāpiedzīvo vienatnē.”
IP Nr. 16, Jaunpienācējam
Ja mēs praksē pielietojam mūsu programmas Soļus un citus instrumentus, lai pārvarētu grūtības,
mēs varam izbaudīt tos priekus, kurus mums dāvā tīrā dzīve. Taču mūsu prieki ātri vien pāriet, ja
tajos nedalāmies, savukārt grūtības ieilgst, ja tās pārdzīvojam vienatnē. Daloties Anonīmo
Narkomānu sadraudzībā, mēs vairojam savus priekus un mazinām mūsu bēdas.
Atveseļojoties, atkarīgie piedzīvo gandarījumu, kuru dažkārt var novērtēt tikai cits atkarīgais. Tikai
mūsu biedri saprot, kad mēs runājam par lepnumu, kuru šodien jūtam, spējot pildīt savas saistības;
par siltumu, kas rodas, atjaunojot sabojātās attiecības, kā arī par atvieglojumu, ko mēs piedzīvojam,
šodien nelietojot narkotikas. Mūsu prieks vairojas, kad mēs dalāmies ar citiem atkarīgajiem, un viņi
mums atbild ar līdzīgu pieredzi. Tas pats princips ir attiecināms uz izaicinājumiem, ar kuriem mēs
saskaramies atveseļojoties. Daloties ar savām grūtībām un ļaujot citiem NA biedriem dalīties savā
pieredzē un spēkā, mūsu nasta tiek atvieglota.
Anonīmo Narkomānu sadraudzība ir vērtīgākais, kas mums ir. Kopīgi daloties, mēs vairojam prieku
un mazinām mūsu bēdas atveseļošanās procesā.
Tikai šodien: Es dalīšos savos priekos un bēdās ar citiem atkarīgajiem un sniegšu viņiem savu
atbalstu. Es esmu pateicīgs par saitēm, kas mūs vieno Anonīmo Narkomānu sadraudzībā.
20. septembris
Drosme mainīt
“Dievs, dod man rāmu garu pieņemt visu, ko nespēju ietekmēt, drosmi ietekmēt visu, ko spēju, un
gudrību vienmēr atšķirt vienu no otra.”
Miera lūgsna
Lai atveseļotos, mums ir jāmainās, un mainīties nozīmē rīkoties savādāk. Problēma ir tā, ka daudzi no
mums pretojas tam, lai rīkotos savādāk. Tas, ko mēs turpinām darīt, var nestrādāt, bet vismaz tas
mums ir pazīstams rīcības modelis. Mums ir nepieciešama drosme, lai rīkotos savādāk, taču, kur lai
mēs to gūstam?
Mēs varam palūkoties apkārt NA sapulcēs. Tur mēs redzam cilvēkus, kuri ir atzinuši, ka viņiem ir
nepieciešamas pārmaiņas viņu rīcībā, un kuri to sekmīgi ir izdarījuši. Tas ne tikai palīdz mazināt mūsu
bailes, ka jebkuras pārmaiņas būs katastrofa, bet arī sniedz mums viņu pieredzi par to, ko var un ko
nevar mainīt.
Mēs varam arī paskatīties uz mūsu pašu atveseļošanās pieredzi. Pat ja šī pieredze līdz šim ir
aprobežojusies tikai ar narkotiku lietošanas pārtraukšanu, mēs jau savā dzīvē esam veikuši
pārmaiņas, un tās ir pārmaiņas uz labu. Neatkarīgi no tā, kurās dzīves jomās esam pielietojuši Soļus,
mēs esam sapratuši, ka kapitulācija ir labāka par noliegumu un atveseļošanās ir pārāka par atkarību.
Mūsu pašu un citu NA biedru pieredze rāda, ka “ietekmēt visu, ko spēju” ir liela daļa no tā, ko mēs
saucam par atveseļošanos. Soļi un spēja tos pielietot dāvā mums vadību un drosmi, mainīt to, ko
spējam. Mums nav no kā baidīties.
Tikai šodien: Es pieņemu pārmaiņas. Ar sava Augstākā Spēka palīdzību es atradīšu drosmi mainīt to,
ko spēju.
21. septembris
Lūgšanas
“Lūgšanām ir nepieciešams treniņš, un mums vajadzētu sev atgādināt, ka prasmīgi cilvēki nav
piedzimuši ar savām prasmēm.”
Bāzes teksts, 48. lpp.
Daži no mums uzsāka atveseļoties bez jebkādas lūgšanu pieredzes un uztraucās par to, ka nezina
“pareizos vārdus”. Citi atcerējās kaut ko bērnībā dzirdētu, bet vairs nebija pārliecināti, ka tic šiem
vārdiem. Lai arī kāda būtu mūsu pagātnes pieredze, atveseļošanās procesā mums ir grūti atrast
vārdus, kas nāk no sirds.
Bieži vien mēs sākam šo praksi ar vienkāršu lūgumu mūsu Augstākajam Spēkam, lai Viņš palīdz mums
nelietot katru dienu. Mēs varam lūgt vadību un drosmi vai vienkārši lūgt spēju izprast Dieva gribu
attiecībā uz mums un spēku to izpildīt. Ja mēs pamanām grūtības savās lūgšanās, mēs varam
pajautāt citiem biedriem padalīties, kāda ir viņu pieredze. Neatkarīgi no tā, vai mēs lūdzam ar prieku
vai nepieciešamības dēļ, ir svarīgi turpināt šo procesu.
To, kā mēs lūdzamies noteiks mūsu Divpadsmit Soļu pieredze un personīgā izpratne par Augstāko
Spēku. Attīstoties mūsu attiecībām ar šo Spēku, lūgšanu process kļūst vienkāršāks. Laika gaitā
lūgšanas kļūst par spēka un miera avotu, un mēs labprāt un bieži to izmantojam.
Tikai šodien: Es zinu, ka lūgšanas var būt vienkāršas. Es sākšu ar to, ko es zinu, un turpināšu
pilnveidot šo procesu.
22. septembris
Rūpēties par dāvanu
“Dzīve iegūst jaunu jēgu, kad atveram sevi šai dāvanai.”
Bāzes teksts, 110. lpp.
Atstāt novārtā mūsu atveseļošanos ir tas pats, kas nerūpēties par jebkuru citu dāvanu. Pieņemsim,
ka kāds jums uzdāvinātu jaunu automašīnu. Vai jūs to atstātu uz piebraucamajā ceļā, līdz tai sapūst
riepas? Vai jūs brauktu ar to, ignorējot plānotās apkopes, līdz tā vienkārši izjuks uz ceļa? Protams, ka
nē! Jūs ļoti centīsieties rūpēties par tik vērtīgas dāvanas stāvokli.
Arī atveseļošanās ir dāvana, un mums par to ir jārūpējas, ja vēlamies to saglabāt. Tā kā atveseļošanās
mums netiek izsniegta ar ilgtermiņa garantiju, mums par to pastāvīgi jārūpējas. Šīs rūpes sevī ietver
regulāru sapulču apmeklēšanu un dažādus kalpošanas veidus. Katru dienu mums būs jāveic tīrīšana –
mūsu Desmitais Solis – un reizēm Ceturtā Soļa kapitālais remonts. Ja mēs kopsim atveseļošanās
dāvanu, katru dienu pateicoties Tam, kurš to ir dāvājis, tā saglabāsies.
Atveseļošanās ir dāvana, kas vairojas, ja ar to dalāmies. Mēs to nevaram paturēt, ja vien to
neatdosim. Tikai daloties ar citiem, mēs to novērtējam vēl vairāk.
Tikai šodien: Mana atveseļošanās ir dāvana, un es vēlos to paturēt. Es rūpēšos par to un dalīšos ar
citiem.
23. septembris
Attieksme pret tenkām
“Saskaņā ar atveseļošanās principiem mēs cenšamies viens otru netiesāt, nemoralizēt un
nestereotipizēt.”
Bāzes teksts, 12. lpp.
Būsim atklāti – Anonīmajos Narkomānos mūsu dzīve ir kā uz delnas. Mūsu biedri zina par mūsu
personīgo dzīvi vairāk nekā jebkurš agrāk. Viņi zina, ar ko mēs pavadām laiku, kur strādājam, kurā
Solī mēs esam, cik daudz bērnu mums ir un tā tālāk. To, ko viņi nezina, viņi droši vien izdomās paši.
Mums var būt ļoti nepatīkami, kad citi par mums tenko, taču, ja mēs attālināmies no Sadraudzības un
izolējamies, lai izvairītos no tenkām, mēs laupām sev mīlestību, draudzību un to nenovērtējamo
atveseļošanās pieredzi, kuru tikai mūsu biedri var piedāvāt. Labākais veids, kā tikt galā ar tenkām, ir
vienkārši pieņemt visu tā, kā tas ir, un mūs tādus, kādi mēs esam, un turpināt mūsu dzīvi saskaņā ar
principiem. Jo pārliecinātāki mēs būsim attiecībā uz savu personīgo programmu, lēmumiem, kurus
pieņemam, un vadību, ko saņemam no mīloša Dieva, jo mazāk mūs ietekmēs citu cilvēku viedokļi.
Tikai šodien: Es esmu pieņēmis lēmumu būt NA sadraudzības biedrs. Citu cilvēku viedokļi
neietekmēs manu apņemšanos atveseļoties.
24. septembris
Augoša Dieva izpratne
“Vienīgais ieteikums ir, lai šis spēks būtu mīlošs, gādīgs un varenāks par mums pašiem. Lai pieņemtu
šo ideju, mums nav jābūt reliģioziem. Ir svarīgi, ka mūsu prāts ir atvērts, lai mēs spētu noticēt.”
Bāzes teksts, 26. lpp.
Mūsu dzīves laikā, nonākot pie ticības, mūsu izpratne par Dievu mainīsies. Atveseļošanās sākumā tā
nebūs tāda pati, kad mums jau būs pāris tīri mēneši, un savādāka, kad mums būs daži tīri gadi.
Visticamāk, mūsu sākotnējā izpratne par Spēku, kas ir varenāks par mums, būs ierobežota – Spēks,
kas saglabā mūsu tīrību, bet nekas vairāk. Pateicoties mūsu pašu ierobežojumiem, mēs varam
vilcināties lūgt Augstākajam Spēkam darīt kaut ko mūsu labā. Mēs domājam: “Ak, tas ir tik briesmīgi,
ka pat Dievs te neko nevarēs izdarīt," vai "Dievam ir tik daudz cilvēku, par ko rūpēties. Priekš manis
Viņam nebūs laika.”
Augot mūsu atveseļošanās laikam, pieaugs arī mūsu izpratne. Mēs sāksim redzēt, ka Dieva mīlestības
un žēlastības vienīgās robežas ir tās, kuras mēs paši sev nospraužam, stāvot tam ceļā. Mīlošā Dieva,
pie kura izpratnes esam nonākuši, spēks un mīlestība ir bezgalīga, un tā ir pietiekoša ikvienam
atkarīgajam visā pasaulē.
Tikai šodien: Dievam, kā es Viņu saprotu, ir bezgalīgas spējas mīlēt un rūpēties. Es ticēšu, ka mans
Dievs ir varenāks nekā jebkura mana problēma.
25. septembris
Ceturtais Solis – bailes no mūsu jūtām
“Mēs baidāmies, ka, saskaroties ar savām jūtām, mūs pārņems sāpes un panika.”
Bāzes teksts, 31. lpp.
Bieži vien daudzi žēlojas par Ceturto Soli, ka tas mums liek sāpīgi apzināties savus rakstura trūkumus.
Mums pat var rasties kārdinājums apstāties savā atveseļošanās programmā. Pielietojot kapitulācijas
un pieņemšanas principus, mēs varam atrast nepieciešamos spēkus, lai turpinātu darbu.
Vislielākās sāpes rada nevis fakts, ka apzināmies mūsu defektus, bet gan paši defekti. Kad mēs
lietojām, viss, ko mēs jutām, bija narkotiku iedarbība, un mūs neuztrauca ciešanas, kuras mums
radīja defekti. Tagad, kad narkotiku vairs nav, mēs jūtam šīs sāpes. Ignorēt mūsu ciešanu cēloni
nenozīmē, ka tas pazudīs – noliegums aizsargā sāpes un padara tās stiprākas. Divpadsmit Soļos mēs
vistiešākajā veidā saskaramies ar mūsu defektiem, un, strādājot ar tiem, mēs mazinām sāpes, kuras
tie izraisa.
Ja trūkumi mums nodara sāpes, mēs varam sev atgādināt par atkarības murgu, no kura mēs tagad
esam pamodušies. Mēs varam atcerēties to cerību un atvieglojumu, ko mums deva Otrais Solis. Ar
Trešā Soļa palīdzību mēs varam atkal nodot savu gribu un dzīvi Dieva, kā mēs Viņu saprotam, gādībā.
Mūsu Augstākais Spēks rūpējas par mums, palīdzot mums strādāt ar pārējiem Divpadsmit Soļiem.
Mums nav jābaidās no savām jūtām. Tikai šodien mēs varam turpināt atveseļoties.
Tikai šodien: Es nebaidīšos no savām jūtām. Ar Augstākā Spēka palīdzību es turpināšu savu
atveseļošanos.
26. septembris
Redzēt sevi citos cilvēkos
“Citu cilvēku tiesāšana mūs nepadarīs par labākiem cilvēkiem.”
Bāzes teksts, 40. lpp.
Cik viegli ir norādīt uz citu cilvēku trūkumiem! Tam ir savs iemesls: defekti, kurus mēs visvieglāk
identificējam citos cilvēkos, bieži vien ir tie defekti, kuri mums pašiem ir visvairāk raksturīgi. Mēs
varam pamanīt mūsu labākā drauga tendenci tērēt pārāk daudz naudas, taču, ja mēs iedziļināsimies
mūsu pašu naudas tērēšanas paradumos, tad droši vien pamanīsim to pašu kompulsivitāti. Mēs
varam nolemt, ka mūsu sponsors ir pārāk iesaistīts kalpošanā, taču secinām, ka pēdējo trīs mēnešu
laikā mēs nevienu nedēļas nogali neesam pavadījuši kopā ar ģimenēm to vai citu kalpošanas
pienākumu dēļ.
Tas, kas mums nepatīk līdzcilvēkos, bieži vien ir tās lietas, kuras mums visvairāk nepatīk sevī. Mēs
varam izmantot šo novērojumu kā savu garīgo priekšrocību. Kad esam pakļauti impulsam nosodīt
kādu citu, mēs varam rūpīgāk ieskatīties sevī, lai skaidrāk atpazītu mūsu pašu trūkumus. Tas, ko mēs
ieraudzīsim, virzīs mūsu rīcību uz atveseļošanos un palīdzēs kļūt par emocionāli veselākām un
laimīgākām personībām.
Tikai šodienai: Redzot citu cilvēku rakstura trūkumus, es centīšos ieraudzīt savējos.
27. septembris
Drošs atbalsts
“Mūsu destruktīvajās personībās ir kas tāds, kas nolemj mūs neveiksmei.”
Bāzes teksts, 83. lpp.
“Ak es nabadziņš ! Paskatieties uz mani, mana dzīve ir pilnīgs haoss! Esmu neveiksminieks, un lai kā
es censtos, man nekas nesanāk.” Daudzi no mums ieradās NA tieši ar šādu dziesmu uz lūpām.
Šodien mūsu dzīve vairs nav tāda. Tiesa, dažkārt mēs joprojām paklūpam un brīžiem pat krītam.
Dažreiz mums šķiet, ka mēs nevaram tikt uz priekšu savā dzīvē, lai arī kā mēs censtos. Taču patiesība
ir tāda, ka ar citu NA atkarīgo, kuri atveseļojas, palīdzību, mēs atrodam atbalstu, kas mūs pieceļ,
sapurina un palīdz mums sākt visu no jauna. Tas dod pamatu jaunai melodijai mūsu šodienas dzīvē.
Mēs vairs neskandinām: “Es esmu neveiksminieks un man nekas nesanāk.” Šodien mūsu meldiņš
vairāk līdzinās: “Velns! Atkal uzkāpu uz tiem pašiem grābekļiem. Drīz es iemācīšos tos pamanīt vai
pilnībā no tiem izvairīties.” Līdz tam mēs varam laiku pa laikam paklupt, taču mēs zinām, ka vienmēr
ir palīdzīga roka, kas mūs atkal nostādīs uz kājām.
Tikai šodien: Ja es atkal sākšu činkstēt, es atcerēšos, ka ir veids, kā virzīties uz priekšu. Es pieņemšu
atbalstu, kuru man piedāvā Anonīmie Narkomāni.
28. septembris
Cerība
“Pakāpeniski, kļūstot arvien vairāk orientētiem uz Dievu, nevis sevi, mūsu izmisums pārvēršas
cerībā.”
Bāzes teksts, 98. lpp.
Lietošanas laikā izmisums bija mūsu nemainīgais ceļabiedrs. Tas bija līdzās katrā mūsu dzīves brīdī.
Izmisums bija radies no mūsu pieredzes aktīvajā atkarībā. Neatkarīgi no tā, kā mēs centāmies padarīt
savu dzīvi labāku, mēs arvien dziļāk slīdējām postā. Jebkuri mēģinājumi kontrolēt mūsu dzīvi beidzās
ar neveiksmi. Savā ziņā mūsu bezspēcības pieņemšana Pirmajā Solī bija izmisuma atzīšana.
Otrais un Trešais Solis mūs pamazām iedveš cerību, kas ir raksturīga atkarīgajiem, kuri atveseļojas.
Samierinājušies, ka visi mūsu centieni kaut ko mainīt ir izgāzušies, mēs nonākam pie ticības, ka
pastāv Spēks, kas ir varenāks par mums. Mēs ticam, ka šis Spēks var mums palīdzēt un arī palīdzēs.
Mēs praktizējam Otro un Trešo Soli kā savas cerības uz labāku dzīvi apliecinājumu, vēršoties pie šī
Spēka pēc vadības. Kad ikdienā mēs arvien vairāk paļaujamies uz Augstāko Spēku, mūsu izmisums,
kas radās no mūsu centieniem pašiem kontrolēt savu dzīvi, pazūd.
Tikai šodien: Es vēlreiz apstiprināšu savu Trešā Soļa lēmumu. Es zinu, ka ar Augstāko Spēku manā
dzīvē vienmēr ir cerība.
29. septembris
Tikai šodien
“Kad mēs pārstājam dzīvot šeit un tagad, mūsu problēmas nesamērīgi samilzt.”
Bāzes teksts, 103. lpp.
“Tikai šodien” – tā ir mierinoša doma. Ja mēs dzīvojam pagātnē, mēs varam nonākt sāpīgu un
satraucošu atmiņu gūstā. Pieredze, kuru ieguvām lietojot, mums nelīdzēs atveseļoties. Atrasties
rītdienā nozīmē dzīvot ar bailēm. Mēs nevaram zināt, kas mūs sagaida nākotnē, un nenoteiktība rada
bažas. Dzīve var šķist nepanesama, ja pārstājam koncentrēties uz šodienu.
Dzīve dotajā mirklī piedāvā brīvību. Šajā brīdī mēs zinām, ka esam drošībā. Mēs nelietojam, un mums
ir viss, kas mums ir nepieciešams, turklāt dzīve notiek šeit un tagad. Pagātnes vairs nav, nākotne vēl
nav pienākusi, un mūsu uztraukums nemainīs ne vienu, ne otru. Šodien mēs varam izbaudīt
atveseļošanos tieši šajā mirklī.
Tikai šodien: Es būšu šeit un tagad. Šodien, šajā brīdī, es esmu brīvs.
30. septembris
Būt tiem, kas mēs esam
“Mūsu īstā vērtība ir būt pašiem sev.”
Bāzes teksts, 108. lpp.
Atkal un atkal savā dzīvē mēs esam centušies attaisnot citu cilvēku cerības. Iespējams, ka esam
audzināti tā, ka tikai skolā nopelnītas labas atzīmes, uzkopta istaba vai pieklājīgs apģērbs ļāva mums
justies labi attiecībā uz sevi. Vienmēr gribēdami būt piederīgi un mīlēti, daudzi no mums pavadīja ilgu
laiku, pielāgojoties citu cilvēku prasībām, tomēr šķiet, ka mums tas nekad tā īsti neizdevās.
Tagad, kad atveseļojamies, cilvēki mūs pieņem un novērtē tādus, kādi mēs esam. Strādājot ar Soļiem,
mēs iemācāmies pieņemt sevi. Kad tas notiek, mēs iegūstam brīvību kļūt par tādiem, kādi vēlamies
būt.
Katram no mums ir daudz labu īpašību, ar kurām mēs varam dalīties. Mūsu patiesā pieredze palīdz
citiem atrast nepieciešamo identifikāciju, lai sāktu atveseļoties. Mēs atklājam, ka mums ir savas
īpašas dāvanas, ko piedāvāt apkārtējiem.
Tikai šodien: Mana atveseļošanās pieredze ir vislielākā dāvana, ko es varu dot citam atkarīgajam. Es
godīgi dalīšos savā pieredzē.

1. oktobris
Ne tikai motivācija izaugsmei
“Mēs saprotam, ka sāpes var motivēt mūs atveseļoties.”
Bāzes teksts, 32. lpp.
"Sāpes – kam tās ir vajadzīgas!" mēs domājam vienmēr, kad tās jūtam. Mēs neredzam tajās nekādu
jēgu. Šķiet, ka tās mums nedod nekādu labumu. Ja kāds mums teiktu, ka garīgi augam sāpju brīžos,
mēs, visticamāk, kaut ko neapmierināti noburkšķētu un dotos prom, domādami, ka nekad vēl
neesam sastapuši nejūtīgāku cilvēku.
Bet kas būtu, ja cilvēki nejustu sāpes – ne fiziskas, ne emocionālas? Izklausās pēc ideālas pasaules?
Ne gluži. Ja mēs nebūtu spējīgi sajust fiziskas sāpes, mēs nezinātu, kad izvilkt no acs tajā nokļuvušo
svešķermeni, nezinātu, kad jāpārtrauc vingrošana. Mēs pat nezinātu, kad pagriezties uz otriem
sāniem, guļot. Mēs vienkārši darītu sev pāri dabiskas brīdināšanas sistēmas trūkuma dēļ.
Tas pats attiecas uz emocionālām sāpēm. Kā mēs varētu zināt, ka mūsu dzīve ir kļuvusi nevadāma, ja
mums nesāpētu? Tāpat kā fiziskās sāpes, arī emocionālās sāpes ļauj mums saprast, kad ir jāpārtrauc
darīt kaut kas, kas tās izraisa.
Taču sāpes ir ne tikai motivējošs faktors. Emocionālās sāpes ir pretstats priekam. Mēs nevarētu
novērtēt prieku, nepazīstot sāpes.
Tikai šodien: Es pieņemšu, ka sāpes ir manas dzīves neatņemama sastāvdaļa. Es apzinos, ka vienlīdz
varu just gan sāpes, gan prieku.
2. oktobris
Saglabājot ticību
“Ikdienas lūgšanu un padošanās rezultātā mēs saņemam neierobežotu spēku tik ilgi, kamēr mēs
saglabājam savu ticību un atjaunojam to.”
Bāzes teksts, 48. lpp.
Atveseļošanās pamatā ir divas darbības – pārstāt lietot un saglabāt tīrību. Pārtraukt lietošanu ir
salīdzinoši vienkārši, jo tas mums ir jāizdara tikai vienu reizi. Saglabāt tīrību ir grūtāk, un tam ir
jāpievērš uzmanība katru mūsu dzīves dienu. Tomēr abām šīm darbībām pamatā ir mūsu ticība.
Pateicoties ticībai, mēs pārstājām lietot. Mēs atzinām, ka atkarība ir spēcīgāka par mums, un mēs
pārtraucām mēģināt ar to cīnīties vienatnē. Mēs lūdzām palīdzību Spēkam, kas ir varenāks par
mums, un šis Augstākais Spēks mums dāvāja tīrību.
Pateicoties ticībai, mēs turpinām atveseļoties. Mēs kapitulējam tikai šodien. Dzīve var būt pārāk
sarežģīta, lai mēs varētu tikt galā ar saviem spēkiem, un tad mēs meklējam Spēku, kas ir varenāks par
mums. Mēs lūdzam Augstākajam Spēkam vadību un spēku tai sekot. Katru dienu paļaujoties un
atjaunojot ticību, mēs iegūstam resursus, kas nepieciešami tīrai un pilnvērtīgai dzīvei.
Mums ir pieejams neierobežots spēks, kad vien tas mums ir nepieciešams. Lai to iegūtu, mums ir
tikai jāsaglabā ticība Augstākajam Spēkam.
Tikai šodien: Pateicoties ticībai, es ieguvu tīrību, un ticība man palīdz to saglabāt. Šodien es ticēšu
savam Augstākajam Spēkam. Es vēlreiz padošos, lūdzot spēku un vadību.
3. oktobris
Atteikties no patvaļas
“Mūsu ego, kurš kādreiz bija tik milzīgs un dominējošs, tagad nostājas otrajā plānā, jo mēs esam
harmonijā ar mīlošu Dievu. Mēs apjaušam, ka dzīvojam bagātākas, laimīgākas un daudz pilnākas
dzīves, kad atbrīvojamies no patvaļas.”
Bāzes teksts, 108. lpp.
Atkarība un patvaļa iet roku rokā. Nevadāmība, kuru mēs atzinām Pirmajā Solī, bija mūsu patvaļas un
hroniskas narkotiku lietošanas rezultāts. Arī šodien patvaļa var padarīt mūsu dzīvi tikpat nevadāmu,
kāda tā bija, kad lietojām narkotikas. Ja mūsu idejas, vēlmes, prasības ieņem pirmo vietu mūsu dzīvē,
mēs nonākam pastāvīgā konfliktā ar visu un visiem.
Patvaļa nozīmē to, ka mēs paļaujamies uz savu ego. Vienīgais veids, kā atbrīvoties no patvaļas
radītajiem konfliktiem, ir pārtraukt balstīties uz mūsu ego un tā vietā paļauties uz mīlošā Dieva spēku
un gādību.
Mums māca pieņemt lēmumus, kas pamatojas uz garīgajiem principiem, nevis savtīgām vēlmēm.
Mums māca meklēt vadību pie Augstākā Spēka, kam ir plašāks redzējums par lietām nekā mums
pašiem. To darot, mēs redzam, ka mūsu pretestība tam, kas notiek mūsu dzīvē, pamazām zūd. Mēs
vairs neizslēdzam sevi no dzīves plūsmas – mēs kļūstam par daļu no tās un atklājam sev
atveseļošanos visā tās pilnībā.
Tikai šodien: Es vēlos atbrīvoties no ego un konfliktiem, kurus rada patvaļa. Es centīšos uzlabot savu
apzināto kontaktu ar Dievu, kā es Viņu saprotu, meklējot vadību un spēku, kas man ir nepieciešami,
lai dzīvotu saskaņā ar apkārtējo pasauli.
4. oktobris
Izveseļoties trīsdesmit dienās
“Kad pirmo reizi sākam izjust atvieglojumu no atkarības, pastāv risks būt pakļautiem pieņēmumam,
ka atkal esam atguvuši kontroli pār savām dzīvēm. Mēs aizmirstam kādreizējās sāpes un agoniju.”
Bāzes teksts, 52. lpp.
Daudzi no mums domāja, ka var izveseļoties 30 dienās. Nokļūstot savā pirmajā NA sapulcē, mēs
bijām izmisumā un tuvu nāvei. Šeit mēs spējām identificēties ar citiem atkarīgajiem un to, ar ko viņi
dalījās. Pateicoties viņiem, mēs beidzot varējām pārtraukt lietot un brīvi uzelpot. Pirmo reizi pēc ilga
laika mēs jutāmies kā mājās. Acumirklī mūsu dzīve mainījās – mēs staigājām, runājāmies, ēdām,
dzērām, gulējām, domājot par Anonīmajiem Narkomāniem.
Taču drīz vien Anonīmie Narkomāni zaudēja savu aktualitāti. Sapulces, kuras sākotnēji likās tik
aizraujošas, kļuva vienmuļas. Mūsu brīnišķīgie NA draugi kļuva garlaicīgi un viņu iedvesmojošās runas
– murgs. Kad mums piezvanīja bijušie draugi, aicinot mūs atkal uz kādu no vecajām izklaides vietām,
mēs, atsveicinoties, pamājām ardievas.
Agrāk vai vēlāk mēs atgriezāmies Anonīmajos Narkomānos. Mēs sapratām, ka lietošanā nekas nebija
mainījies – ne mēs, ne mūsu draugi, ne narkotikas, pilnīgi nekas. Ja arī kas bija mainījies, tad uz slikto
pusi.
Tā ir taisnība, ka NA sapulcēs ne vienmēr valda jautrība, un mūsu NA draugi nebūt nav garīgie guru.
Tomēr šajās sapulcēs ir spēks, saites, kas vieno mūsu dzīves un programmu, bez kuras mēs nevaram
iztikt. Šodien mūsu atveseļošanās ir kas vairāk nekā tikai īslaicīga aizraušanās – tas ir mūsu
dzīvesveids. Mēs darīsim visu iespējamo, lai pielietotu šo programmu tā, it kā mūsu dzīve būtu no tās
atkarīga, jo tā tas patiesībā arī ir.
Tikai šodien: Es neesmu izveseļojies 30 dienās. NA ir mans dzīvesveids, un es šeit esmu uz ilgu laiku.
5. oktobris
Lūdziet žēlastību, nevis taisnīgumu
“Daudziem no mums ir grūtības atzīt, ka esam nodarījuši kaitējumu citiem... Mēs pārstājām
attaisnoties un domāt, ka esam upuri.”
Bāzes teksts, 40. lpp.
Mūsu dzīves uzlabojas. Viss ir labi, un katru atveseļošanās gadu mēs saņemam arvien vairāk
materiālās un garīgās dāvanas. Mums jau var būt nedaudz iekrātas naudas bankā, jauna automašīna
vai nopietnas attiecības. Mūsu pašapziņa ir augusi, un ticība Augstākajam Spēkam vairojusies.
Tad pēkšņi kaut kas notiek. Kāds ielaužas mūsu jaunajā automašīnā un nozog stereosistēmu, vai arī
cilvēks, ar kuru esam attiecībās, kļūst neuzticīgs. Mēs uzreiz jūtamies kā upuri. “Kur ir taisnība?” mēs
žēlojamies. Taču, atskatoties uz pagātni, apjaušam, ka mums ir izdarīts tas pats, ko mēs paši kādreiz
esam darījuši. Tad mēs saprotam, ka patiesībā mēs negribētu taisnīgumu – ne sev, ne citiem. Tas, ko
vēlamies, ir žēlastība.
Mēs pateicamies mīlošajam Dievam par mums izrādīto līdzjūtību un neaizmirstam novērtēt visas
dārgās dāvanas, ko mums ir devusi atveseļošanās.
Tikai šodien: Es lūgšu žēlastību, nevis taisnību. Esmu pateicīgs par man izrādīto līdzjūtību un būšu
žēlsirdīgs pret citiem.
6. oktobris
Atlīdzināt nodarījumu, neko negaidot
“Domas par faktisku nodarījumu atlīdzināšanu var būt liels šķērslis gan saraksta sastādīšanā, gan
piepildoties ar vēlēšanos.”
Bāzes teksts, 41. lpp.
Astotais Solis mums piedāvā kļūt gataviem atlīdzināt visiem cilvēkiem, kuriem esam nodarījuši pāri.
Tuvojoties šim Solim, mēs varam sākt domāt, kāds būs mūsu atlīdzinājumu rezultāts. Vai mums
piedos? Vai mēs atbrīvosimies no vainas sajūtas? Vai cilvēki, kuriem esam nodarījuši pāri, mūs
izvārtīs darvā un spalvās?
Ja vēlamies garīgo ieguvumu no Astotā un Devītā Soļa, mums ir jāatsakās no tendences meklēt
piedošanu. Mēs, visticamāk, būsim ļoti vīlušies, ja mums ir kādas gaidas attiecībā uz šiem Soļiem.
Mums vajadzētu pajautāt sev – ar kādu nolūku mēs uzsākam kaitējumu atlīdzināšanu? Vai varbūt
mēs ceram, ka kāds iejūtīgs kreditors, kuru līdz asarām aizkustinājis mūsu atveseļošanās stāsts,
atbrīvos mūs no parādiem?
Mums jābūt gataviem atlīdzināt, neko negaidot. Mēs varam plānot tikai atlīdzināšanas procesu, nevis
tā rezultātus, un, lai arī mums nav garantēta piedošana no visiem, kuriem esam nodarījuši pāri, mēs
iemācīsimies piedot sev. Šajā procesā mēs atklāsim, ka mums vairs nav jānes pagātnes nasta.
Tikai šodien: Es atteikšos no jebkādām gaidām pret cilvēkiem, kuriem esmu parādā.
7. oktobris
Atkarība no mūsu Augstākā Spēka
“Atveseļojoties mēs secinām, ka joprojām esam atkarīgi, tomēr mēs vairs neesam atkarīgi no ārējiem
apstākļiem, bet gan no mīlošā Dieva un iekšējā spēka, ko gūstam no attiecībām ar Viņu.”
Bāzes teksts, 74. lpp
Daudziem no mums dumpīgums bija otrā daba. Mēs negribējām būt atkarīgi ne no viena un ne no kā
– it īpaši no Dieva. Mēs domājām, ka lietošanas burvīgums slēpās tajā, ka tas deva izvēli, kādiem
mums būt un kā mums justies. Taču cena, ko mēs samaksājām par šo iluzoro brīvību, bija atkarība,
kas mums nerādījās pat vissliktākajos murgus. Tā vietā, lai atbrīvotu, atkarība mūs iedzina verdzībā.
Kad nonācām Anonīmajos Narkomānos, mēs uzzinājām, ka atkarība no Dieva nebūt nenozīmēja to,
ko mēs, iespējams, bijām domājuši. No vienas puses, bez “Spēka, kas ir varenāks par mums”, mēs
nevarēsim atgūt veselo saprātu. No otras, mēs paši varam izvēlēties savu Augstākā Spēku koncepciju
– mēs pat varam to izdomāt. Izrādās, ka atkarība no Augstāka Spēka mūs neierobežo, gluži otrādi –
tā mūs atbrīvo.
Spēks, ko mēs iegūstam atveseļošanās laikā, ir spēks, kas mums pašiem pietrūka. Tā ir mīlestība, no
kuras mēs baidījāmies, tādēļ ka nevēlējamies būt atkarīgi no tiem, kuri to mums var dot. Tā ir dzīves
jēgas apziņa, kuras mums nekad nav bijis. Vadība, kurai mēs neuzticējamies, vai mums trūka
pazemības to palūgt. Šis Spēks ietver sevī visas šīs lietas, un tagad tās mums ir pieejamas. Šodien mēs
esam pateicīgi, ka mums ir Augstākais Spēks, no kura esam atkarīgi.
Tikai šodien: Es paļaušos uz mīlestību un iekšējo spēku, kuru smeļos no Dieva, kā es Viņu saprotu.
8. oktobris
Jauns dzīvesveids
”Mēs nojaušam, ka, ja mēs neizmantosim to, kas mums ir, tad zaudēsim to.”
Bāzes teksts, 81. lpp.
Atkarība bija kļuvusi par mūsu dzīvesveidu un līdz ar to arī mūsu dzīves jēgu – tumšu un slimīgu –
tomēr jēgu. Anonīmo Narkomānu atveseļošanās programma dod mums jaunu dzīvesveidu un jaunu
jēgu, kurā dominē gaisma un cerība.
Kāds tad ir šis jaunais dzīvesveids? Izolācijas vietā mēs iegūstam Sadraudzību. Tā vietā, lai atkārtotu
vienas un tās pašas kļūdas atkal un atkal, mēs regulāri izpētam sevi, iegūstot brīvību izmantot to, kas
mums palīdz augt un atteikties no tā, kas mums traucē. Tā vietā, lai visu laiku mēģinātu kaut ko
sasniegt ar mūsu pašu ierobežotajiem spēkiem, mēs attīstām apzinātu kontaktu ar mīlošu Spēku, kas
ir varenāks par mums.
Mūsu dzīvei ir jābūt vadlīnijām. Lai saglabātu atveseļošanos, mums ir jāsaglabā jaunie rīcības modeļi,
kurus programma mums ir iemācījusi. Regulāri pievēršot tiem savu uzmanību, mēs saglabāsim
brīvību, ko esam ieguvuši no nāvējošās atkarības slimības, un saglabāsim dzīves jēgu, kuru
atveseļošanās mums ir dāvājusi.
Tikai šodien: Es iekļaušu regulāru atveseļošanās uzturēšanu savā jaunajā dzīvesveidā.
9. oktobris
Kārtība
”Mēs liekam uzsvaru uz “savas mājas sakārtošanu”, jo tas sniedz mums atvieglojumu.”
Bāzes teksts, 100. lpp.
Koncentrējoties uz to, ko dara citi cilvēki, mēs varam gūt īslaicīgu atvieglojumu un izvairīties no
nepieciešamības paskatīties uz sevi. Taču viens no Anonīmo Narkomānu panākumu noslēpumiem ir
tas, ka mums vispirms ir jāpārliecinās, ka mūsu pašu “māja ir kārtībā”. Tātad, ko nozīmē “mūsu mājas
sakārtošana”?
Tas nozīmē, ka mēs strādājam ar Soļiem, kas ļauj mums ieraudzīt savu lomu attiecībās ar
apkārtējiem. Ja mums ir problēmas ar kādu cilvēku, mēs varam veikt savu inventarizāciju, lai
uzzinātu, kāda ir bijusi mūsu loma šajā problēmā. Ar mūsu sponsora palīdzību mēs cenšamies uz to
paskatīties objektīvi. Tad katru dienu mēs turpinām veikt pašanalīzi, lai nākotnē neatkārtotu tās
pašas kļūdas.
Tas ir diezgan vienkārši. Mēs izturamies pret citiem tā, kā mēs vēlētos, lai citi izturētos pret mums. Ja
esam kādam nodarījuši kaitējumu, mēs to nekavējoties atlīdzinām. Ja mēs katru dienu nododam
savu dzīvi mūsu Augstākā Spēka ziņā, mēs varam izvairīties no patvaļas, kas bija tik raksturīga mūsu
aktīvajai atkarībai. Mīloša Augstākā Spēka vadībā mūsu attiecības ar citiem cilvēkiem noteikti
uzlabosies.
Tikai šodien: Es “sakārtošu savu māju”. Šodien es ieraudzīšu savu lomu manas dzīves problēmās. Es
atlīdzināšu, ja būšu nodarījis kaitējumu.
10. oktobris
Sekas
“Pirms palikām tīri, mūsu rīcību vadīja galvenokārt impulsi. Šodien mēs vairs neesam ieslodzīti šajā
domāšanas veidā.”
Bāzes teksts, 93. lpp.
Vai jums kādreiz ir bijis kārdinājums izdarīt kaut ko pat tad, ja zinājāt, ka rezultāti būs katastrofāli?
Vai ir bijis tā, ka jūs lieliski apzināties, cik sāpīgas var būt sekas tam, ko vēlaties darīt, un tomēr to
darāt?
Mēdz teikt, ka katrai rīcībai ir sekas. Pirms mēs kļuvām tīri, daudzi no mums tam vienkārši neticēja.
Taču tagad mēs skaidri saprotam, ko tas nozīmē. Pirms mēs kaut ko darām, mēs zinām, ka jebkurai
mūsu rīcībai ir sava cena. Mēs vairs nevaram atļauties vienkārši kaut ko darīt, ja labi zinām, ka par to
būs jāmaksā pārāk augsta cena.
Cena mūsu rīcībai var būt dažāda. Ja esam gatavi par to maksāt, mēs varam rīkoties, neraugoties uz
sekām, taču jāmaksā būs vienmēr.
Tikai šodien: Pirms rīkojos, es padomāšu par sekām.
11. oktobris
Redzējums un attieksme
“Mūsu vislabākie nodomi radīja mums problēmas... Atveseļošanās ir pastāvīgas izmaiņas mūsu
izpratnē un attieksmē.”
Bāzes teksts, 57. lpp.
Lietošanas laikā mūsu pasaule izskatījās kā briesmīga vieta. Lietošana mums palīdzēja paciest to, ko
redzējām, taču šodien mēs saprotam, ka ne jau pasaule bija problēma. Tieši mūsu idejas un
attieksme pret pasauli mums neļāva atrast savu vietu tajā.
Mūsu attieksme un idejas ir “lēcas”, caur kurām mēs redzam savu dzīvi. Ja tās ir aizkvēpušas vai
netīras, mūsu dzīve liekās neskaidra. Ja mūsu attieksme nav pietiekami fokusēta, visa pasaule šķiet
ačgārna. Lai skaidri redzētu pasauli, mums ir jāpasargā sava attieksme un idejas no tādām lietām kā
aizvainojums, noliegums, sevis žēlošana un aizspriedumainība. Lai pārliecinātos, ka mūsu dzīves
redzējums ir koncentrēts, mums ir jāsaskaņo savas idejas ar realitāti.
Kad lietojām, mūsu idejas laupīja iespēju skaidri redzēt pasauli un savu vietu tajā. Atveseļošanās
palīdz koriģēt mūsu redzējumu un attieksmi. Atbrīvojot mūs no nolieguma un aizstājot to ar ticību,
godīgumu pret sevi, pazemību un atbildību, šie Soļi palīdz mums redzēt savu dzīvi pilnīgi jaunā veidā.
Pēc tam tie mums palīdz uzturēt mūsu garīgās “lēcas” tīras un dāvā drosmi regulāri analizēt savas
idejas, attieksmi un rīcību.
Šodien, raugoties caur tīrām ticības un atveseļošanās “lēcām”, mūsu pasaule izskatās kā silta un
viesmīlīga vieta dzīvei.
Tikai šodien: Es paskatīšos uz pasauli un savu dzīvi ar skaidru un garīgu programmas redzējumu.
12. oktobris
Mums ir “taisnība”
“Kad atzīstam, ka mūsu dzīves ir kļuvušas nevadāmas, mums vairs nav jāaizstāv savs viedoklis...
Taisnībai vairs nav vienmēr jābūt mūsu pusē.”
Bāzes teksts, 60. lpp.
Nekas mūs ātrāk neizolē no mūsu NA biedru siltuma un draudzības kā tas, ka mums ir jābūt
“taisnībai”. Nepārliecinātības dēļ mēs cenšamies izlikties par sava veida “autoritātēm”. Savas zemās
pašapziņas vadīti, mēs cenšamies pacelt sevi, pazemojot citus. Labākajā gadījumā šādas attieksmes
rezultātā cilvēki no mums novērsīsies, sliktākajā – kļūs agresīvi. Jo vairāk mēs cenšamies pārsteigt
citus ar savu taisnību, jo vairāk “aplami” mēs kļūstam.
Mums nav jābūt taisnībai, lai justos droši, un nav jāizliekas, ka mums ir atbildes uz visiem
jautājumiem, lai citi mūs mīlētu vai cienītu. Patiesībā ir gluži otrādi – nevienam no mums nav atbildes
uz visu. Mēs esam atkarīgi viens no otra, lai palīdzētu aizpildīt robus mūsu izpratnē par lietām, un
mēs esam atkarīgi no Spēka, kas ir varenāks par mums, lai kompensētu savu personīgo bezspēcību.
Mēs dzīvojam saskaņā ar citiem, kad dalāmies ar to, ko zinām, atzīstam to, ko nezinām, un cenšamies
mācīties no saviem līdzgaitniekiem. Mēs kļūstam pārliecināti sevī, kad pārstājam paļauties tikai uz
savu spēku un sākam paļauties uz Dievu, pie kura sapratnes esam nonākuši atveseļošanās procesā.
Mums nav vienmēr jābūt taisnībai, mums vienkārši ir jāatveseļojas.
Tikai šodien: Dievs, es atzīstu savu bezspēcību un savas dzīves nevadāmību. Lūdzu, palīdzi man
dzīvot kā vienlīdzīgam ar citiem cilvēkiem, un būt atkarīgam no Tava spēka un vadības.
13. oktobris
Mainīt pasauli
“Vārdi nespēj aprakstīt garīgās apzināšanās sajūtu, ko saņemam, kad dodam citiem, nav būtiski, cik
daudz.”
Bāzes teksts, 107. lpp.
Dažreiz šķiet, ka pasaule ir tik nepilnīga, ka nemaz nav vērts censties kaut ko mainīt. Mēs domājam:
“Galu galā, ko es vispār varu darīt? Es esmu tikai viens cilvēks.” Uzdevums šķiet neizpildāms,
neatkarīgi no tā, vai mūsu raizes ir tik globālas, ka mēs vēlamies mieru visā pasaulē, vai tik
personiskas, ka vienkārši gribam, lai atveseļošanās būtu pieejama katram atkarīgajam, kurš to vēlas.
“Tik daudz darāmā un tik maz laika,” mēs nopūšamies, domājot, vai kādreiz vispār mums izdosies
kaut ko mainīt uz labu.
Pārsteidzoši, ka vismazākais ieguldījums var radīt vislielākās izmaiņas. Lai gūtu no dzīves ko vairāk par
ikdienišķo, eksistences esamība neprasa no mums daudz pūļu. Garīgi atbalstot tikai vienu cilvēku,
mūs pašus pārveido dziļš gandarījums, ko piedzīvojam šajā brīdī. Kad uzsmaidām kādam, kurš ir
sadrūmis, kad palaižam sev priekšā braucēju uz automaģistrāles, kad piezvanām jaunpienācējam
tikai tāpēc, lai vienkārši parādītu, ka viņš mums rūp, mēs nonākam neparastā valstībā.
Vēlaties mainīt pasauli? Sāciet ar atkarīgo, kurš jums šovakar sēž blakus sapulcē, un tad
iedomājieties, ka jūsu labestības akts tiek atkārtots vēl daudz kur citur. Katru mirkli kāds no mums
maina šo pasauli.
Tikai šodien: Labestība man neko nemaksā, bet tā ir nenovērtējama saņēmējam. Šodien es kādam
izrādīšu savu laipnību.
14. oktobris
Vientulības beigas
“Ar mīlestību, ko esmu saņēmis Anonīmajos Narkomānos, man vairs nav attaisnojuma vientulībai.”
Atkarība ir vientulības slimība. Iespējams, mums apkārt ir cilvēki, taču agri vai vēlu mūsu atkarība
iedzen ķīli starp mums un tiem, kurus mīlam. Daudzus no mums tieši izmisīga vientulība ir novedusi
Anonīmajos Narkomānos.
Lai arī bijām piesardzīgi un aizdomu pilni, NA mēs tikām sagaidīti ar smaidu, apskāvienu un siltu
“atgiezies”. Šī varbūt bija pirmā vieta, kur mēs pēc ilga laika jutāmies gaidīti. Mēs redzējām, kā citi
biedri sarunājās, smējās un pēc sapulces devās uz vietējo tējnīcu, lai vēl nedaudz papļāpātu. Mēs
prātojam, vai arī mēs varētu kļūt par daļu no šīs draudzīgās kompānijas?
Mūsu izolētības dēļ mums var būt grūti iekļauties kolektīvā. Tomēr laika gaitā mēs sākam justies kā
“savējie”, nevis “svešinieki”. Pavisam drīz sapulcēs mēs jūtamies kā mājās. Mēs sākam iegūt draugus,
un mūsu dzīve sāk mainīties.
NA mums māca, kā pārvarēt izolāciju. Pateicoties sākotnējai draudzībai, kas izveidojusies mūsu mājas
grupā, mēs sākam saprast, ka draudzēties nemaz nav tik grūti. Dalot savu dzīvi ar citiem, rodas
piederības sajūta.
Tikai šodien: Es esmu pateicīgs par draudzību, kuru man Augstākais Spēks ir devis Anonīmajos
Narkomānos. Pateicoties tai, es vairs neesmu vientuļš.
15. oktobris
Izvēle
“Mēs neizvēlējāmies kļūt par atkarīgajiem.”
Bāzes teksts, 3. lpp.
Visiem mums bērnībā bija sapņi. Ikvienam bērnam radinieks vai kaimiņš ir jautājis: “Par ko tu vēlies
kļūt, kad izaugsi?” Pat ja arī mums nebija īpašu sapņu par panākumiem, lielākā daļa no mums
sapņoja par darbu, ģimenēm un cieņpilnu nākotni. Neviens taču mums nejautāja: “Vai tu gribi būt
narkomāns, kad izaugsi?”
Mēs neizvēlējāmies kļūt par atkarīgajiem, un nav mūsu spēkos pārtraukt tādiem būt. Mums ir
atkarības slimība. Mēs neesam atbildīgi par savu slimību, taču esam atbildīgi par atveseļošanos.
Uzzinājuši, ka esam slimi cilvēki, un, ka pastāv veids, kā atveseļoties, mēs varam beigt vainot sevi un
apstākļus un sākt meklēt risinājumu. Mēs neizvēlējāmies atkarību, taču varam izvēlēties
atveseļošanos.
Tikai šodien: Es izvēlos atveseļošanos.
16. oktobris
Vienkārša lūgšana
“...lūdzot tikai spēju izprast Viņa gribu attiecībā uz mums un spēku to izpildīt.”
Vienpadsmitais Solis
Kā mēs lūdzamies? Tā kā mums nav daudz pieredzes, daži no mums pat nezina, ar ko sākt. Tomēr
process nav nedz grūts, nedz sarežģīts.
Mūsu atkarības dēļ mēs nonācām Anonīmajos Narkomānos, un tās pamatā daudzi no mums izjuta
dziļu neizpratni par pašu dzīvi. Likās, ka esam apmaldījušies, bez vadības klīstot pa bezceļiem.
Lūgšana ir veids, kā iegūt šādu vadību un spēku tai sekot.
Tā kā lūgšanām ir tik liela nozīme NA atveseļošanās procesā, daudzi no mums katru dienu atvēl
noteiktu laiku lūgšanai, kas kļūst par sava veida ieradumu. Šajā laikā mēs klusējot vai skaļi “runājam”
ar savu Augstāko Spēku. Mēs dalāmies savās domās, jūtās un tajā, kas ir noticis šodien. Mēs
jautājam: “Kas man būtu jāizdara?” Tajā pašā laikā mēs lūdzam: “Dāvā man spēku piepildīt Tavu
gribu.”
Mācīties lūgt ir vienkārši. Mēs lūdzam “izprast Viņa gribu attiecībā uz mums un spēku to izpildīt”. To
darot, mēs atrodam vadību, kuras mums pietrūka, un spēku, kas mums vajadzīgs, lai piepildītu Dieva
gribu.
Tikai šodien: Es atvēlēšu mierīgu brīdi, lai “parunātos” ar savu Augstāko Spēku. Es lūgšu vadību un
spēju to izpildīt.
17. oktobris
“Patiesība”
“Viss, ko mēs zinām, ir materiāls revīzijai, it īpaši tas, ko mēs zinām par patiesību.”
Bāzes teksts, 97. lpp.
Daudzi no mums domāja, ka ir spējīgi saprast, kas ir “patiesība”. Mēs uzskatījām, ka patiesība ir viena
droša un nemainīga lieta, kuru mēs viegli un bez šaubām esam spējīgi atpazīt. Īstā patiesība bija tāda,
ka mēs bieži vien to nespējām ieraudzīt, pat ja tā bija mūsu deguna galā. Mūsu slimība iespaidoja
visu mūsu dzīvē, it īpaši mūsu uztveri par patiesību. Tas, ko mēs “zinājām” par patiesību, mūs gandrīz
nogalināja. Lai mēs varētu ieraudzīt patiesību, mums bija “jāpārslēdz” sava ticība no savas atkarības
uz Augstāko Spēku, kas ir visa labā un patiesā avots.
Augot mūsu ticībai Augstākajam Spēkam, mūsu uzskati par patiesību ir mainījušies. Pateicoties
darbam ar Soļiem un atveseļošanās principu dziedinošajam spēkam, mūsu dzīve sāka mainīties, un,
lai atvērtu durvis šīm pārmaiņām, mums nācās atteikties no uzskatiem par nemainīgu un negrozāmu
patiesību.
Katru reizi, kad mēs ar to sastopamies, patiesība kļūst tīrāka un vienkāršāka. Tāpat kā Soļi darbojas
mūsu dzīvē katru dienu – ja vien mēs to ļaujam – arī mūsu izpratne par patiesību var mainīties katru
dienu.
Tikai šodien: Es atvēršu acis un sirdi pārmaiņām, ko Soļi ienes manā dzīvē. Būdams brīvs no
aizspriedumiem, šodien es varu saprast patiesību savā dzīvē.
18. oktobris
Šeit ir mūsu vieta
“Lai arī sens teiciens apgalvo, ka “politikā pretinieki var kļūt par sabiedrotajiem", atkarība mūs vieno
kā nekas cits.”
Bāzes teksts, 90. lpp.
Kāda gan raiba kompānija pulcējas Anonīmajos Narkomānos! Ikvienā sapulcē jebkurā vakarā mēs
sastapsim dažādus cilvēkus, kuri, iespējams, nekad nebūtu sanākuši kopā, ja ne atkarības slimības
dēļ.
Sadraudzības biedrs, ārsts pēc profesijas, pastāstīja, ka savā pirmajā sapulcē “nevēlējās identificēties
un atrasties kopā vienā telpā, kurā ir pilns ar narkomāniem”. Cits biedrs – sieviete ar lielu pieredzi
cietumos un labošanas iestādēs – dalījās ar līdzīgu stāstu, izņemot to, ka viņa bija pārsteigta un
izbrīnīta, ka “tur tomēr bija jauki cilvēki uzvalkos!” Šie divi grupas biedri nesen svinēja savu septīto
kāzu gadadienu.
Visdažādākie cilvēki uzsāk draudzību, sponsorē viens otru un kopīgi piedalās kalpošanas pasākumos.
Mēs sanākam kopā atveseļošanās telpās, daloties pieredzē, pagātnes ciešanās un nākotnes cerībās.
Ir divi iemesli, kādēļ mēs esam kopā – mūsu atkarība un atveseļošanās.
Tikai šodien: Neatkarīgi no manas personīgās pieredzes, šeit ir mana vieta.
19. oktobris
Turēties pie vērtībām
“...kurā varējām sajust laiku, pieskarties realitātei un atpazīt garīgās vērtības, kas mums daudziem
šķita zaudētas.”
Bāzes teksts, 91. lpp.
Aktīvajā atkarībā mēs bijām gatavi ziedot visu, kam ticējām, lai tikai iegūtu vairāk narkotiku.
Neatkarīgi no tā, vai mēs zagām no ģimenēm un draugiem, pārdevām sevi vai melojām saviem darba
devējiem, mēs ignorējām savas vissvarīgākās vērtības. Katru reizi, kad mēs atteicāmies no kārtējās
pārliecības, kas mums kādreiz bija nozīmīga, zuda vēl viena mūsu esības daļa. Brīdī, kad daudzi no
mums ieradās uz savu pirmo sapulci, no mūsu bijušām personībām maz bija palicis pāri.
Mēs atradīsim zaudētās vērtības brīdī, kad veiksim pirmo godprātīgo pašanalīzi. Taču, lai atjaunotu
mūsu raksturus, mums būs nepieciešams turēties pie šīm vērtībām, neatkarīgi no tā, cik liels ir
kārdinājums tās nerespektēt. Mums būs jābūt godīgiem pat ja domājam, ka varēsim visus apmānīt,
melojot. Ja mēs ignorēsim savas vērtības, mēs atklāsim, ka mēs apmānam paši sevi, nevis citus.
Pēc visa tā darba, ko esam ieguldījuši sava garīguma atjaunošanā, mēs nevēlamies to pazaudēt no
jauna. Ir svarīgi, lai mēs turētos pie vērtībām, vai arī mēs riskējam zaudēt visu. Mēs ar cieņu
izturamies pret to, ko uzskatām par nozīmīgu.
Tikai šodien: Es turos pie savām vērtībām. Dzīvojot saskaņā ar tām, es kļūstu stiprāks.
20. oktobris
Izvēles brīvība
“Uzspiestai morālei nav tā spēka, ko iegūstam, kad izvēlamies dzīvot garīgu dzīvi.”
Bāzes teksts, 47. lpp.
Aktīvās lietošanas laikā daudzi no mums savu dzīvi pavadīja pat īsti neņemot dalību tajā. Mēs
nevēlējāmies vai nespējām izdarīt izvēli attiecībā uz to, kā rīkoties, ko mums labāk darīt vai pat kur
mums dzīvot. Mēs ļāvām narkotikām vai citiem cilvēkiem pieņemt pašus svarīgākos lēmumus. Brīvība
no aktīvās atkarības arī nozīmē brīvību mums pašiem izdarīt šīs izvēles.
Izvēles brīvība ir brīnišķīga dāvana, taču tā ir arī liela atbildība. Izvēle ļauj mums uzzināt, kas mēs
esam un kam ticam. Tomēr, to īstenojot, mēs esam aicināti izsvērt savas izvēles un rēķināties ar
sekām. Šis fakts liek dažiem no mums meklēt kādu, kurš izdarīs izvēli mūsu vietā – mūsu sponsoru,
mājas grupu vai NA draugu – gluži tāpat kā mūsu slimība izdarīja izvēli mūsu vietā, kad lietojām. Tā
nav atveseļošanās.
Meklēt citu cilvēku pieredzi ir viena lieta, taču atteikties no personīgās atbildības ir pavisam kaut kas
cits. Ja mēs neizmantosim šo brīvību un atteiksimies uzņemties ar to saistītos pienākumus, mēs
zaudēsim šo dāvanu un mūsu dzīve zaudēs savu vērtību. Mēs esam atbildīgi par savu atveseļošanos
un savām izvēlēm. Lai cik grūti tas varētu šķist, mums šīs izvēles ir jāizdara pašiem un jākļūst
gataviem pieņemt to rezultātus.
Tikai šodien: Es esmu pateicīgs par brīvību dzīvot tā, kā vēlos. Šodien es uzņemšos atbildību par
atveseļošanos, pats izdarīšu izvēli un pieņemšu tās rezultātus.
21. oktobris
Dieva griba šodien
“Šis lēmums pieprasīja pastāvīgu pieņemšanu, aizvien pieaugošu ticību un apņemšanos atveseļotie ik
dienas.”
IP Nr. 14, Kāda atkarīgā pieredze…
Dažreiz mēs patiešām dzīvojam saskaņā ar Trešo Soli – un tas ir lieliski! Mēs nenožēlojam pagātni,
nebaidāmies no nākotnes un kopumā esam apmierināti ar tagadni. Tomēr ir reizes, kad mēs
nesaprotam, ko Dievs no mums vēlās.
Daudzi no mums sapņo par to, kā labot savas pagātnes kļūdas, taču pagātni nevar mainīt. Citi ir
pateicīgi par savu pagātni, jo tieši mūsu pagātnes pieredze mūs ir novedusi pie atveseļošanās, kuru
mēs šodien izbaudām. Strādājot ar programmu, mēs varam iemācīties pieņemt pagātni un
samierināties ar to, atlīdzinot sevis nodarīto kaitējumu. Šie paši Divpadsmit Soļi var palīdzēt novērst
mūsu satraukumu attiecībā uz nākotni. Ja mēs ikdienā pielietojam NA principus visās mūsu lietās,
rezultātus mēs varam atstāt mūsu Augstākā Spēka ziņā.
Izrādās, ka mūsu biedri ar visstiprāko ticību ir tie, kas vislabāk spēj dzīvot pašreizējā brīdī. Prieks,
novērtējums un pateicība par mūsu dzīves kvalitāti apliecina ticību dzīvei, kura mums ir dota. Ja mēs
pielietojam savas programmas principus, šodiena ir vienīgā diena, kas mums ir vajadzīga.
Tikai šodien: Šodien es dzīvošu šeit un tagad un paļaušos, ka vakardiena un rītdiena ir Dieva gādībā.
22. oktobris
Kas runā?
“Mūsu slimība ir tik viltīga, ka var mūs novest neiespējamās situācijās.”
Bāzes teksts, 86. lpp.
Daži no mums saka: “Mana slimība runā ar mani.” Citi saka: “Es nevaru izslēgt savu galvu.” Vēl citi
stāsta par “veļas mašīnu, kas turpina griezties” vai “pērtiķi uz pleca”. Būsim atklāti. Mēs ciešam no
neārstējamas slimības, kas mūs turpina ietekmēt pat atveseļošanās laikā. Mūsu slimība izkropļo
informāciju par to, kas notiek mūsu dzīvē. Tā liek mums neskatīties uz sevi, jo tas, ko mēs
ieraudzīsim, būs pārāk biedējoši. Dažreiz tā mums stāsta, ka neesam atbildīgi par sevi un savu rīcību,
bet citreiz, ka viss, kas šajā pasaulē notiek nepareizi, ir mūsu vaina. Mūsu slimība viltīgā veidā liek
mums tai noticēt.
NA programma mums piedāvā daudzas balsis, kas apklusina mūsu atkarību, un kurām mēs varam
uzticēties. Mēs varam piezvanīt sponsoram, lai saprastu, kas ar mums notiek. Mēs varam ieklausīties
kāda atkarīgā balsī, kurš cenšas palikt tīrs, un, galvenais, strādāt ar Soļiem un izmantot mūsu
Augstāko Spēku. Tas mums palīdzēs pārdzīvot laikus, kad “mūsu slimība runā ar mums”.
Tikai šodien: Es ignorēšu savas atkarības “balsi”. Es ieklausīšos savas programmas balsī un Spēkā, kas
ir varenāks par mani.
23. oktobris
Kapitulācija
“Atbrīvojoties no kontroles, mēs iegūstam daudz lielāku spēku.”
Bāzes teksts, 46. lpp.
Kad lietojām, mēs darījām visu iespējamo, lai viss notiktu tā, kā mēs vēlamies. Mēs izmantojām visas
iespējamās shēmas, lai kontrolētu pasauli mums apkārt. Kad tas izdevās, mēs jutāmies spēcīgi un
neuzvarami, kad nē – neaizsargāti un sakauti. Taču tas mūs neapturēja un noveda pie vēl lielākiem
centieniem kontrolēt un manipulēt notikumus mūsu dzīvēs.
Shēmošana bija veids, kā noliegt mūsu bezspēcību. Kamēr mēs varējām sevi ar to manīt, mums
nevajadzēja atzīt, ka esam zaudējuši kontroli, un tikai pamazām mēs sākām saprast, ka mūsu dzīve ir
kļuvusi nevadāma un neviena shēma vai manipulācija pasaulē nesakārtos mūsu dzīvi.
Atzīstot savu bezspēcību, mēs pārtraucam mēģināt kontrolēt un vadīt savas dzīves – mēs
kapitulējam. Tā kā mūsu pašu spēki nav pietiekami, mēs meklējam Spēku, kas ir varenāks par mums.
Mums ir vajadzīgs atbalsts un vadība, tādēļ mēs lūdzam šo Spēku parūpēties par mūsu dzīvi un gribu.
Mēs lūdzam citus, kuri atveseļojas, dalīties NA programmas pieredzē, nevis mēģinām programmēt
savu dzīvi pa savam. Spēks un vadība, kurus mēs meklējam, ir mums visapkārt. Mums ir tikai
jāparaugās tālāk par savu ego, lai tos atrastu.
Tikai šodien: Es nemēģināšu shēmot un manipulēt ar savu dzīvi, lai padarītu to vadāmu. Ar NA
programmas palīdzību es nodošu sevi Augstākā Spēka gādībā.
24. oktobris
Atbildība
“Mēs neatbildam par savu slimību – tikai par savu atveseļošanos. Tiklīdz sākam izmantot, ko esam
iemācījušies, mūsu dzīves sāk mainīties uz labo pusi.”
Bāzes teksts, 94. lpp.
Jo ilgāk mēs atveseļojamies, jo mazāk izvairāmies no atbildības par sevi un savu rīcību. Mēs varam
mainīt savu dzīvi, pielietojot Anonīmo Narkomānu programmas principus. Kad uzņemamies
atbildību, mūsu esība iegūst jaunu nozīmi un izvēles brīvība nozīmē atbildību. Mēs neuzskatām
atveseļošanos par kaut ko pašsaprotamu.
Mēs uzņemamies atbildību par atveseļošanos, darot Divpadsmit Soļus kopā ar sponsoru. Mēs
regulāri apmeklējam sapulces un dalāmies ar jaunpienācējiem tajā, kas mums tika brīvi dots – savā
atveseļošanās dāvanā. Mēs iesaistāmies savā mājas grupā un uzņemamies atbildību dalīties ar mūsu
atveseļošanās pieredzi ar atkarīgajiem, kuri joprojām cieš. Mūsu dzīves kvalitāte uzlabojas tiklīdz mēs
uzzinām, kā efektīvi pielietot garīgos principus visās mūsu dzīves jomās.
Tikai šodien: Es esmu gatavs un spējīgs izdarīt atbildīgu izvēli, izmantojot garīgos instrumentus,
kurus esmu ieguvis atveseļojoties.
25. oktobris
Principi svarīgāki par personībām
“Anonimitāte ir visu mūsu tradīciju garīgais pamats, kas mums vienmēr atgādina, ka principi ir
svarīgāki par personībām.”
Divpadsmitā Tradīcija
“Principi svarīgāki par personībām.” Daudzi no mums skandē šos vārdus ikreiz, kad tiek lasītas
Divpadsmit Tradīcijas. Fakts, ka šie vārdi ir kļuvuši par sava veida klišeju, nepadara tos mazāk
svarīgus ne kalpošanā, ne arī mūsu dzīvē. Šie vārdi ir apstiprinājums: “Mēs klausāmies savā
sirdsapziņā un darām to, kas ir pareizi, neatkarīgi no tā, kurš ir iesaistīts.” Šis princips kalpo kā viens
no stūrakmeņiem gan atveseļošanās procesam, gan arī mūsu Tradīcijām.
Ko tad patiesībā nozīmē “principi svarīgāki par personībām”? Tas nozīmē, ka mēs praktizējam
godīgumu, pazemību, līdzjūtību, iecietību un pacietību pret ikvienu, neatkarīgi no tā, vai mums patīk
šis cilvēks vai nē. Šis princips mums māca izturēties pret visiem vienādi. Divpadsmitais Solis mūs
aicina pielietot principus visā mūsu dzīvē, un Divpadsmitā Tradīcija iesaka šos principus pielietot
attiecībās ar visiem cilvēkiem.
Mums ir jāievēro šie principi ne tikai attiecībās ar draugiem vai sapulcēs. Tie ir paredzēti katrai
dienai, ikvienam... visās mūsu dzīves jomās.
Tikai šodien: Es ieklausīšos savā sirdsapziņā un darīšu to, kas ir pareizi. Es koncentrēšos uz
principiem, nevis cilvēku personībām.
26. oktobris
Ceļš uz sevis pieņemšanu
“Divpadsmit Soļu atveseļošanās programmas pielietošana ir visefektīvākais līdzeklis sevis
pieņemšanas sekmēšanai.”
IP Nr. 19, Sevis pieņemšana
Daudziem no mums bija kauns par savu atkarību. Mēs slēpāmies no citiem, būdami pārliecināti, ka
mūs noteikti atraidīs, ja kāds uzzinās, kādi mēs patiesībā esam. NA mums palīdz iemācīties pieņemt
sevi.
Apmeklējot sapulces, daudzi no mums izjūt atvieglojumu, dzirdot, kā citi atkarīgie dalās savā
pieredzē, un, saprotot, ka viņi ir jutušies tāpat kā mēs. Kad viņi godīgi dalās ar mums savā būtībā,
mēs gūstam drosmi rīkoties līdzīgi. Stāstot patiesību, mēs iemācāmies sevi pieņemt.
Taču būt atklātiem ir tikai sākums. Kad esam dalījušies ar lietām, kas radīja neērtības mūsu dzīvē,
mums ir jāatrod jauns dzīves veids, un tieši šeit mums noderēs Soļi. Mēs izstrādājam sava Augstākā
Spēka koncepciju. Mēs detalizēti analizējam savu dzīvi un apspriežam iegūto informāciju ar
sponsoru. Mēs lūdzam Dievu, kā mēs Viņu saprotam, novērst rakstura trūkumus, kas ir visu mūsu
nepatikšanu cēlonis. Mēs uzņemamies atbildību par nodarījumiem un atlīdzinām tos. Un tad mēs
iekļaujam visu iepriekš minēto savā ikdienā, “pielietojot šos principus visā mūsu dzīvē”.
Strādājot ar Soļiem, mēs varam kļūt par cilvēkiem, ar kuriem varam lepoties. Mēs varam brīvi stāstīt
patiesību par sevi, jo mums nav ko slēpt.
Tikai šodien: Es iešu sevis pieņemšanas ceļu. Es atnākšu uz sapulci, stāstīšu patiesību un strādāšu ar
Soļiem.
27. oktobris
Dzīvojot tagadnē
“Mums jāpārstāj turēties pie pagātnes. Mēs vēlamies skatīties tai acīs, redzēt to tādu, kāda tā ir
patiesībā, un to atlaist, lai spētu dzīvot šodienā.”
Bāzes teksts, 30. lpp.
Daudziem no mums pagātne liekas kā ļauns murgs. Šodien mūsu dzīve ir mainījusies, taču mums
joprojām ir īslaicīgas, nepatīkamas un ļoti emocionālas atmiņas par pagātni. Vainas apziņa, bailes un
dusmas, kas reiz dominēja pār mums, var ienākt jaunajā dzīvē, apgrūtinot mūsu centienus mainīties
un augt.
Divpadsmit Soļi ir formula, kas mums palīdz iemācīties atstāt to, kas ir bijis, pagātnē. Veicot Ceturto
un Piekto Soli, mēs apzināmies, ka mūsu vecā uzvedība ir bijusi kļūdaina. Mēs lūdzam Augstāko
Spēku atbrīvot mūs no trūkumiem Sestajā un Septītajā Solī, un sākam just atvieglojumu no vainas
apziņas un bailēm, kas mūs mocīja tik daudzus gadus. Astotajā un Devītajā Solī, atlīdzinot sevis
nodarīto kaitējumu, mēs parādām citiem cilvēkiem, ka mūsu dzīve mainās. Pagātne zaudē savu varu
pār mums. Kad tas notiek, mēs varam iegūt jaunu dzīvesveidu, kas atspoguļo to, kas mēs patiesībā
esam.
Tikai šodien: Man nav jābūt savas pagātnes ķīlniekam. Es dzīvošu šo dienu kā cits cilvēks, par kuru es
pamazām kļūstu.
28. oktobris
Attieksme
“Mēs varam arī pielietot Soļus, lai uzlabotu savu attieksmi.”
Bāzes teksts, 57. lpp.
Vai jums kādreiz ir bijusi diena, kad šķiet, ka visa pasaule ir sazvērējusies pret jums? Vai esat
pieredzējuši brīžus, kad, kritizējot citus cilvēkus, jūs tik tikko varat izturēt sevi? Un kā ir ar to, ka jūs
bez iemesla piesienaties savam kolēģim vai mīļotajam cilvēkam? Ja atrodamies šadā drūmā un
kritiskā noskaņojumā, mums ir jārīkojas.
Jebkurā dienas laikā mēs varam atvēlēt dažus mirkļus un veikt “mini inventarizāciju”. Mēs
analizējam, kā mēs reaģējam uz ārējām situācijām un apkārtējiem cilvēkiem. To darot, mēs varam
konstatēt, ka joprojām ciešam no mūsu “vecās negatīvās attieksmes pret dzīvi”. Šāda attieksme var
kaitēt mūsu attiecībām ar Augstāko Spēku un cilvēkiem mūsu dzīvē. Kad mēs esam godīgi pret sevi,
mēs bieži vien saprotam, ka problēma ir mūs pašos un mūsu attieksmē.
Mums nav kontroles pār dzīves izaicinājumiem. To, ko mēs varam kontrolēt, ir tas, kā mēs reaģējam
uz šīm problēmām. Jebkurā brīdī mēs varam mainīt savu attieksmi. Vienīgais, kas patiešām mainās
Anonīmajos Narkomānos, esam mēs paši. Divpadsmit Soļi dod mums instrumentus, lai izkļūtu no
problēmas un atrastu risinājumu.
Tikai šodien: Šīs dienas gaitā es vērošu savu attieksmi. Es izmantošu Soļus, lai to uzlabotu.
29. oktobris
Dzīvot tagadnē
“Dzīvojot tikai šodienā, mēs atbrīvojamies no pagātnes nastas un bailēm no nākotnes.”
Bāzes teksts, 97. lpp
Domas par to, cik slikti mums bija, vai varēja būt, var mazināt mūsu cerības uz atveseļošanos.
Fantāzijas par to, cik brīnišķīgi tas bija, vai varētu būt, var traucēt mūsu rīcībai reālajā pasaulē. Tāpēc
NA mēs runājam par dzīvi un atveseļošanos “tikai šodien”.
Mēs zinām, ka Anonīmajos Narkomānos mēs varam mainīties. Mēs esam pārliecinājušies, ka mūsu
Augstākais Spēks var atgriezt mūsu prāta un gara veselumu. Ar Soļu palīdzību mēs varam novākt
pagātnes drupas. Atveseļojoties tikai šodien, mēs varam izvairīties no problēmām nākotnē.
Dzīve atveseļošanās procesā nav fantāzijas. Sapņi par to, cik lieliski bija lietot vai kā mēs varētu
veiksmīgi to darīt nākotnē, cerības par to, cik brīnišķīgi tas varētu būt, ir pārspīlēti maldi, kas mūs
tikai noved pie vilšanās un recidīva. Pateicoties programmai, šīs lietas zaudē savu varu pār mums.
Mēs tiecamies pēc Dieva gribas, nevis savējās. Mēs cenšamies kalpot citiem, nevis sev. Mūsu
egocentrisms un tas, kā mums varētu būt vai vajadzētu būt, zaudē savu nozīmi. Atveseļošanās
gaismā mēs redzam atšķirību starp fantāzijām un realitāti.
Tikai šodien: Es esmu pateicīgs par atveseļošanās principiem un jauno realitāti, ko tie man ir devuši.
30. oktobris
Drosme
“Mūsu jauniegūtā ticība ir drošs pamats būt drosmīgiem nākotnē.”
Bāzes teksts, 99. lpp.
Gļēvuļiem nav vietas Anonīmajos Narkomānos! Nav viegli saskarties ar dzīvi tādu, kāda tā ir, un
nelietot narkotikas. Atveseļošanās prasa ne tikai smagu darbu, bet arī zināmu devu drosmes.
Kas vispār ir drosme? Ieskatīsimies vārdnīcā. Mēs esam drosmīgi, kad saskaramies ar visu, ko
uzskatām par grūtu, bīstamu vai sāpīgu, nevis bēgam no tā. Drosme nozīmē būt stipram garā,
neatlaidīgam un mērķtiecīgam. Kas tad īsti ir drosme? Drosme ir attieksme pret dzīvi.
Neatlaidība ir tā īpašība, kas ir vajadzīga atkarīgajam, kurš atveseļojas. Mēs apņemamies turēties pie
programmas un nelietot neatkarīgi no tā, kas notiek mūsu dzīvē. Drosmīgs atkarīgais ir tas, kurš
nelieto tikai šodien, lai kas arī notiktu.
Kur lai mēs ņemam šo drosmi? Attiecības ar Augstāko Spēku dod mums stingrību un drosmi palikt
tīriem. Mēs zinām, ka kamēr vien mēs esam sava Dieva gādībā, mums būs spēks, kas ir nepieciešams,
lai saskartos ar dzīvi tādu, kāda tā ir.
Tikai šodien: Man ir Augstākais Spēks, kurš vienmēr rūpējas par mani. To zinot, šodien es centīšos
būt drosmīgs.
31. oktobris
Mūsu attiecības ar Augstāko Spēku
“Nepārtraukta atveseļošanās ir atkarīga no mūsu attiecībām ar mīlošu Dievu, kurš rūpējas par mums
un dara mūsu labā to, ko mums pašiem paveikt liekas neiespējami.”
Bāzes teksts, 102. lpp.
Darbs ar NA Divpadsmit Soļiem dod mums jaunu dzīves sākumu un noteiktu vadību, kā dzīvot šajā
pasaulē. Taču Soļi ir kas vairāk, nekā tikai jauns sākums. Ja mēs strādājam ar Soļiem no labākās
sirdsapziņas, mums veidojās attiecības ar savu personīgo Augstāko Spēku.
Trešajā Solī mēs pieņemam lēmumu ļaut mīlošam Dievam ietekmēt mūsu dzīvi. Liela daļa drosmes,
ticības un gatavības turpināt darbu ar Soļiem, rodas tieši no šī lēmuma. Septītajā Solī mēs ejam vēl
tālāk, lūdzot Augstāko Spēku mainīt mūsu dzīves. Vienpadsmitais Solis ir veids, kā mēs varam uzlabot
šīs attiecības.
Atveseļošanās ir izaugsmes un pārmaiņu process, kurā tiek atjaunota mūsu dzīve. Divpadsmit Soļi ir
ceļvedis, pēc kura mēs vadāmies, lai turpinātu atveseļošanos, taču atbalsts, kas mums ir
nepieciešams katrā no Soļiem, rodas no mūsu ticības Augstākajam Spēkam un tam, ka viss būs labi.
Ticība dāvā mums drosmi rīkoties. Mūsu attiecības ar mīlošo Dievu ir atbalsts darbam ar katru Soli,
kurus veicam.
Tikai šodien: Es atcerēšos, ka manas drosmes un gatavības avots ir attiecības ar manu Augstāko
Spēku.

1. novembris
Atmoda
“Dievs palīdz mums, kad mēs palīdzam viens otram.”
Bāzes teksts, 54. lpp.
Mūsu atkarība lika mums domāt tikai par sevi. Pat mūsu lūgšanas – ja vispār lūdzām – bija
egocentriskas. Mēs lūdzām Dievu sakārtot mūsu lietas vai izpestīt no nepatikšanām. Kāpēc? Tāpēc,
ka mēs nevēlējāmies problēmas, kuras paši sev radījām. Mēs jutāmies nedroši. Mēs domājām, ka
dzīvē vajag tikai ņemt, un mēs vienmēr gribējām vairāk.
Atveseļošanās procesā mēs iegūstam vairāk nekā tikai atturību no narkotikām. Garīgā atmoda, ko
piedzīvojam, strādājot ar Divpadsmit Soļiem, mums atklāj dzīvi, par kuru mēs nekad nebijām
sapņojuši. Mums vairs nav jāuztraucas par to, ka mums “kaut kā pietrūks”, jo mēs paļaujamies uz
mīlošo Augstāko Spēku, kas rūpējas par visām mūsu ikdienas vajadzībām. Atbrīvojušies no mūsu
pastāvīgās nedrošības sajūtas, mēs vairs neuzskatām pasauli par vietu, kur sacensties ar citiem par
savu vēlmju piepildījumu. Tā vietā mēs redzam pasauli kā vietu, kur valda mīlestība, kuru mums ir
parādījis Augstākais Spēks. Savās lūgšanās mēs vairs neprasām tūlītēju apmierinājumu, mēs lūdzam
spēju palīdzēt viens otram.
Atveseļošanās mūs pamodina no egocentrisma, nesaskaņu un nedrošības murgiem, kas ir mūsu
slimības pamatā. Mēs atmostamies jaunā realitātē, kurā visu, kas ir vērtīgs, var saglabāt, tikai
atdodot.
Tikai šodien: Dievs man palīdz, kad es palīdzu citiem. Šodien es meklēšu palīdzību, atdodot
mīlestību, kuru man ir devis Augstākais Spēks. Es zinu, ka tas ir veids, kā to saglabāt.
2. novembris
Dzīvot ar neatrisināmām problēmām
“Tas daudz ko maina, ja mums ir draugi, kuriem mūsu pārdzīvojumi nav vienaldzīgi.”
Bāzes teksts, 58. lpp.
Lielākajai daļai mūsu problēmu risinājums ir vienkāršs. Mēs piezvanām savam sponsoram, lūdzamies,
darām Soļus vai dodamies uz sapulci. Taču, ko darīt tad, kad grūtības turpinās un tām neredz galu?
Lielākā daļa no mums zina, kā ir dzīvot smagā situācijā, no kuras nav izejas. Kādam no mums ir
neārstējama un dzīvībai bīstama slimība. Citam – grūti audzināmi bērni. Vēl kāds nevar “savilkt
galus”, jo nespēj nopelnīt pietiekoši daudz naudas, bet cits, savukārt, rūpējas par hroniski slimu
draugu vai ģimenes locekli.
Tie no mums, kuriem kādreiz ir nācies sadzīvot ar neatrisināmām problēmām, zina to atvieglojumu,
kas rodas, runājot par tām ar mūsu atveseļošanās draugiem. Draugi var mūs uzjautrināt, un mēs
jutīsim atvieglojumu. Viņi var izrādīt līdzjūtību vai pat apraudāties. Lai ko viņi darītu, tie atvieglo
mūsu slogu. Iespējams, ka viņi nespēj atrisināt problēmas mūsu vietā vai atbrīvot no sāpīgām
sajūtām, taču apziņa, ka kāds mūs mīl un nav vienaldzīgs, padara mūsu problēmas panesamas.
Mums nekad vairs nav jāpaliek vienatnē ar savām sāpēm.
Tikai šodien: Problēmas, kuras nav iespējams atrisināt, var padarīt panesamas, runājot ar draugu.
Šodien es piezvanīšu kādam, kurš nav vienaldzīgs pret mani.
3. novembris
Neraugoties ne uz ko
“Agri vai vēlu mums būs jānostājas pašiem uz savām kājām un jāpieņem dzīve tāda, kāda tā ir. Tādēļ
kāpēc to nedarīt no paša sākuma?”
Bāzes teksts, 91. lpp.
Daži no mums uzskata, ka jaunpienācējus vajadzētu pasargāt, stāstot, ka, lai arī agrāk viss bija
briesmīgi, tad tagad, atveseļojoties, viss ir brīnišķīgi. Mēs domājam, ka varētu kādu aizbaidīt, ja
runāsim par sāpēm, grūtībām, izjukušām laulībām, aplaupīšanām un tamlīdzīgi. Mūsu sirsnīgā vēlme
nest vēsti rada tendenci runāt tikai par labo, kas notiek mūsu dzīvē.
Taču lielākajai daļai jaunpienācēju jau ir aizdomas par to, kā ir patiesībā, pat ja viņiem ir tikai dažas
tīras dienas. Ir skaidrs, ka vidusmēra jaunpienācēja “dzīve tāda, kāda tā ir” ietver sevī daudz vairāk
uztraukumu un stresa, nekā vidusmēra “vecbiedra” dzīve. Ja nu mums tomēr izdodas pārliecināt
jaunpienācēju, ka atveseļošanās laikā viss būs rožaini, tad labāk būtu pārliecināties, ka būsim blakus
un spēsim viņu atbalstītu brīdī, kad kaut kas noies greizi.
Visdrīzāk mums vienkārši vajadzētu godīgi dalīties ar to, kā mēs izmantojam Anonīmo Narkomānu
programmas resursus, lai pieņemtu “dzīvi tādu, kāda tā ir”, neatkarīgi no tā, kāda tā ir dotajā brīdī.
Atveseļošanās procesā un arī dzīvē būs prieks un būs sāpes. Ir svarīgi dalīties gan ar vienu, gan ar
otru, lai jaunpienācējs varētu zināt, ka, neraugoties ne uz ko, mēs saglabājam tīrību.
Tikai šodien: Daloties savā pieredzē, es būšu godīgs pret jaunpienācējiem, liekot viņiem saprast, ka
neatkarīgi no tā, kas notiek mūsu dzīvē, mums nekad vairs nav jālieto narkotikas.
4. novembris
Mīlestības plūsma
“... mēs dodam mīlestību, jo tā tik brīvi tika dota mums. Mums paveras jauni apvāršņi, kad mācāmies
mīlēt. Mīlestība var būt dzīvības enerģijas plūsma no viena cilvēka otrā. ”
Bāzes teksts, 108. lpp.
Mūsu dzīves būtības pamatā ir mīlestība, kuru dodam un kuru saņemam. Tā ir universāla saikne, kas
mūs vieno ar apkārtējo pasauli. Ieslēdzot mūs sevī, atkarība mums laupīja šo saikni.
Mīlestība, kuru atrodam NA programmā, mums atkal atver pasauli. Tā atslēdz atkarības krātiņu, kurā
mēs bijām iesodzīti. Saņemot to no citiem NA biedriem, mēs, iespējams, pirmo reizi uzzinām, kas ir
mīlestība, un ko tā var paveikt. Mēs dzirdam, kā mūsu anonīmie draugi runā par dalīšanos ar
mīlestību, un saprotam, kādu nozīmi tas piešķir viņu dzīvei.
Mēs sākam nojaust, ka, ja mīlestības plūsma citiem nozīmē tik daudz, varbūt arī mūsu dzīvei tā var
dot jēgu. Mēs jūtam, ka esam uz liela atklājuma sliekšņa, tomēr apzināmies, ka mīlestības nozīmi
neizpratīsim pilnībā, ja vien nesāksim ar to dalīties. Mēs mēģinām to darīt un atklājam trūkstošo
saikni starp sevi un apkārtējo pasauli.
Šodien mēs saprotam, ka tas, ko viņi teica, bija taisnība: “Tikai atdodot, mēs varam saglabāt to, kas
mums ir.”
Tikai šodien: Ar mīlestības palīdzību es atklāšu jaunus apvāršņus savā dzīvē. Es nesavtīgi dalīšos ar
mīlestību, kuru esmu saņēmis.
5. novembris
Dieva vadība
“Mūsu Augstākais Spēks mums vienmēr ir pieejams. Kad lūdzam zināšanas par Dieva gribu attiecībā
uz mums, mēs saņemam vadību.”
Bāzes teksts, 98. lpp.
Ne vienmēr ir viegli pieņemt pareizo lēmumu. Tas jo īpaši attiecas uz atkarīgajiem, kuri pirmo reizi
mācās dzīvot saskaņā ar garīgajiem principiem. Lietojot, mēs izstrādājām pašiznīcinošus un
antisociālus uzvedības modeļus. Mēs tos izmantojām ik reizi, kad radās kāds konflikts. Mūsu slimība
mūs nesagatavoja pieņemt viedus lēmumus.
Šodien mēs lūdzam Augstāko Spēku, lai iegūtu vajadzīgo virzienu. Mēs uz mirkli apstājamies,
lūdzamies un klusi ieklausāmies vadībā. Mēs esam pārliecinājušies, ka varam paļauties uz Spēku, kas
ir varenāks par mums. Šis Spēks mums ir pieejams vienmēr, kad vien mums tas ir nepieciešams. Viss,
kas mums jādara, ir jālūdz zināšanas par Dieva gribu attiecībā uz mums un spēku to izpildīt.
Katru reizi, kad to darām un apjukumā atrodam vajadzīgo virzienu, mūsu ticība aug. Jo vairāk mēs
paļaujamies uz savu Augstāko Spēku, jo vieglāk mums kļūst lūgt vadību. Mēs esam atraduši Spēku,
kura mums pietrūka lietošanas laikā, un tas mums vienmēr ir pieejams. Lai rastu vadību, pilnvērtīgi
dzīvotu un garīgi augtu, mums tikai atliek uzturēt kontaktu ar Dievu, kā mēs Viņu saprotam.
Tikai šodien: Mans Augstākais Spēks ir manas garīgās vadības avots, uz kuru es vienmēr varu
balstīties. Ja man šodien pietrūks vadības, es lūgšu zināšanas par savas Augstākā Spēka gribu
attiecībā uz mani.
6. novembris
Pazemības izpratne
“Kļūstot godīgi pret sevi, mēs iegūstam pazemību.”
Bāzes teksts, 37. lpp.
Pazemības ideja bija sveša lielākajai daļai no mums, un mēs to ignorējām, kamēr vien varējām. Kad
mēs pirmo reizi redzējām vārdu “pazemīgi” Septītā Soļa sākumā, iespējams, mēs nodomājām, ka
runa ir par vēl vienu pazemojumu. Varbūt tad mēs meklējām šī vārda skaidrojumu vārdnīcā, taču tā
definīcija mūs vēl vairāk samulsināja. Mēs nesapratām, kā “zemiskums un padevība” ir attiecināmi uz
atveseļošanos.
Pazemība nebūt nenozīmē, ka mēs atrodamies dzīves zemākajā pozīcijā. Gluži pretēji, kļūstot
pazemīgam, mēs iegūstam reālistisku priekšstatu par sevi un to vietu, kuru ieņemam šajā pasaulē.
Mēs sasniedzam apziņas stāvokli, kas balstās uz visu mūsu rakstura īpašību pieņemšanu. Mēs
nenoliedzam savas labās īpašības un nepārspīlējam savus defektus. Mēs godīgi pieņemam sevi tādus,
kādi mēs esam.
Neviens no mums nekad nesasniegs pilnīgas pazemības stāvokli, tomēr mēs noteikti varam censties
godīgi atzīt savas kļūdas, pieņemt savas labās īpašības un paļauties uz Augstāko Spēku. Pazemība
nenozīmē, ka mums ir jārāpo pa dzīvi uz ceļgaliem. Tas tikai nozīmē to, ka mums ir jāatzīst, ka
nevaram atveseļoties vienatnē. Mēs esam vajadzīgi viens otram un, galvenais, mums ir nepieciešams
mīlošā Dieva spēks.
Tikai šodien: Lai kļūtu pazemīgs, es godīgi pieņemšu visas sava rakstura īpašības un ieraudzīšu savu
patieso vietu pasaulē. Es paļaušos uz Dievu, kā es Viņu saprotu, lai gūtu spēku ieņemt šo vietu.
7. novembris
Sajūtot Dieva gribu
“Es patiesi ticēju, ka Augstākais Spēks var atgriezt man veselo saprātu, un pārtraucu mēģināt
saprast, kāda ir Dieva griba – vienkārši pieņēmu visu tā, kā tas ir, un biju pateicīga.”
Jo ilgāk mēs paliekam tīri, jo mazāk mēs "zinām", kāda ir Augstākā Spēka griba attiecībā uz mums –
un jo mazāk tam ir kāda nozīme. Izpratne par mūsu Augstākā Spēka gribu kļūst mazāk “saprotama”
un vairāk “sajūtama”. Mēs joprojām uzticīgi praktizējam Vienpadsmito Soli, taču tā vietā, lai meklētu
“zīmes” no mūsu Augstākā Spēka, mēs vairāk sākam paļauties uz savu intuīciju, uzticoties savām
sajūtām.
Pēc dažiem tīrības gadiem mēs patiešām zinām, kad rīkojamies pretēji Dieva gribai. Kad mēs tā
darām, rodas šī pazīstamā, nepatīkamā sajūta. Tas ir brīdinājums tam, ka, ja turpināsim tādā garā,
mūs gaida daudzas negulētas naktis. Mums jāpievērš uzmanība šādām sajūtām, jo tās bieži vien ir
signāls, ka mēs rīkojamies pretēji mūsu Augstākā Spēka gribai attiecībā uz mums.
Mūsu Vienpadsmitais Solis skaidri definē lūgšanu un meditācijas patieso mērķi – uzlabot mūsu
apzināto kontaktu ar Dievu, kā mēs Viņu saprotam, sniedzot mums skaidrākas zināšanas par mūsu
Augstākā Spēka gribu attiecībā uz mums un spēku to izpildīt. Mēs Dieva gribu visskaidrāk nosakām
pēc sajūtām, nevis “zīmēm” vai vārdiem. Tas, ko mēs jūtam, vienmēr ir pareizi.
Tikai šodien: Es lūgšu zināšanas par sava Augstākā Spēka gribu attiecībā uz mani un spēku to izpildīt.
Es pievērsīšu uzmanību savām sajūtām un rīkošos tikai tad, kad jutīšu pareizo virzienu.
8. novembris
Atbrīvoti no neprāta
“Kā Tev šķiet: Vai būtu prātīgi pie kāda vērsties ar lūgumu, lai viņš Tev izraisa sirdslēkmi vai nāvējošu
negadījumu?”
Bāzes teksts, 25. lpp.
Mēs esam dzirdējuši teicienu, ka, ja vien neesam bijuši iemīlējušies, mēs nevaram atcerēties, kāda ir
mīlestība. To pašu varētu teikt par neprātu – reiz no tā atbrīvojušies, mēs varam aizmirst, cik
patiešām dīvaina var būt mūsu neprātīgā domāšana. Taču, lai mēs būtu pateicīgi par to saprāta
pakāpi, kādu mums atgrieza Anonīmajos Narkomānos, ir jāatceras, cik patiesi neprātīgi mēs esam
bijuši.
Šodien var būt grūti iedomāties teikt kaut ko tik smieklīgu, kā, piemēram, lūgumu: “Vai es, lūdzu,
varētu dabūt sirdslēkmi vai letālu nelaimes gadījumu?” Neviens, kam ir veselais saprāts, negrasās
lūgt šādas lietas. Un tur jau ir tā lieta. Aktīvajā atkarībā mēs nebijām pie pilna prāta. Katru dienu
lietojot, mēs spēlējāmies ar nāvējošām slimībām, degradāciju, ekspluatāciju, nabadzību,
ieslodzījumu, nāvi, vardarbības dēļ vai pat muļķības pēc. Šajā kontekstā ideja lūgt infarktu vai letālu
nelaimes gadījumu nemaz neizklausās tik muļķīga. Lūk, cik neprātīgi mēs bijām.
Programma, Sadraudzība un mūsu Augstākais Spēks kopā ir paveikuši brīnumu. Otrais Solis nav
veltīga cerība – tā ir realitāte. Apzinoties piedzīvotā neprāta pakāpi, mēs vēl jo vairāk novērtējam
brīnumaino Spēku, kas mums atgriež veselo saprātu, un mēs patiešām esam pateicīgi par to.
Tikai šodien: Es atradīšu laiku, lai atcerētos, cik neprātīgs savā lietošanā esmu bijis. Tad es pateikšos
savam Augstākajam Spēkam par saprātu, kas ir atgriezts manā dzīvē.
9. novembris
Mūsu rūpīgi veidotie plāni
“Tieši mūsu rīcība ir svarīga. Iznākumu mēs atstājam Augstākā Spēka ziņā.”
Bāzes teksts, 94. lpp.
Ir vecs teiciens, ko mēs reizēm dzirdam sapulcēs: “Ja vēlies sasmīdināt Dievu, pastāsti viņam par
saviem plāniem.” To dzirdot, arī mēs parasti smejamies, taču mūsu smiekliem ir nervoza pieskaņa.
Mēs prātojam, vai tiešām visi mūsu rūpīgi veidotie plāni ir nolemti neveiksmei. Ja mēs plānojam kādu
nozīmīgu notikumu – kāzas, atgriešanos skolā vai varbūt karjeras maiņu – mēs sākam uztraukties, vai
mūsu plāni saskan ar Augstākā Spēka plāniem. Domājot par šo jautājumu, mēs esam spējīgi sevi
iedzīt tādā stresā, ka vispār atsakāmies plānot.
Taču patiesība ir tāda, ka mēs patiešām nezinām, vai mūsu Augstākā Spēka plāni mūsu dzīvei ir
iecirsti akmenī vai nav. Lielākajai daļai no mums ir viedoklis par likteni un sūtību, taču neatkarīgi no
tā, vai mēs ticam šādām teorijām vai nē, mums joprojām ir pienākums dzīvot savu dzīvi un veidot
nākotnes plānus. Ja mēs atsakāmies uzņemties atbildību par savu dzīvi, arī tā mēs veidojam plānus –
par seklu un garlaicīgu eksistenci.
Tas, ko mēs veidojam atveseļošanās laikā, ir plāni, nevis rezultāti. Mēs nekad neuzzināsim, vai
laulība, izglītība vai jaunais darbs būs veiksmīgi, kamēr to neizmēģināsim. Mēs vienkārši rīkojamies
pēc iespējas labāk, runājam ar sponsoru, lūdzamies, izmantojam visu pieejamo informāciju un
sastādām saprātīgākos plānus. Attiecībā uz pārējo mēs paļaujamies uz Dieva gādību, zinot, ka esam
rīkojušies atbildīgi.
Tikai šodien: Es veidošu plānus, taču neplānošu rezultātus. Es uzticēšos sava Augstākā Spēka gādībai.
10. novembris
Bailes vai ticība?
“Neatkarīgi no tā, cik tālu mēs skrējām, bailes vienmēr palika ar mums.”
Bāzes teksts, 16. lpp.
Pirms nonācām Anonīmajos Narkomānos, daudziem no mums bailes bija neatņemama dzīves
sastāvdaļa. Mēs lietojām, jo baidījāmies izjust emocionālas vai fiziskas sāpes. Mūsu bailes no
cilvēkiem un situācijām bija ērts iegansts narkotiku lietošanai. Daži no mums tik ļoti baidījās no visa,
ka mēs pat nebijām spējīgi iziet no savām mājām, pirms nebijām lietojuši.
Paliekot tīriem, mēs aizstājam bailes ar ticību Sadraudzībai, Soļiem un Augstākajam Spēkam. Šai
pārliecībai augot, mūsu ticība atveseļošanās brīnumam sāk skart visas mūsu dzīves jomas. Mēs
sākam sevi redzēt citādāk. Mēs saprotam, ka esam garīgas būtnes, un cenšamies dzīvot saskaņā ar
garīgiem principiem.
Garīgo principu pielietošana palīdz mazināt bailes mūsu dzīvē. Atturoties no nelikumīgas vai kaitīgas
rīcības pret citiem, mēs atklājam, ka mums nav jābaidās, kā cilvēki pret mums izturēsies. Ja mēs pret
citiem izturamies ar mīlestību, līdzjūtību, sapratni un pacietību, cilvēki sāk izrādīt cieņu un respektu
arī pret mums. Mēs apzināmies šīs pozitīvās pārmaiņas, kas rodas, ļaujot mūsu Augstākajam Spēkam
darboties ar mūsu starpniecību. Mēs ticam, nevis domājam, ka Augstākais Spēks vēl tikai to labāko
mums. Neatkarīgi no apstākļiem mēs atklājam, ka varam iet pa dzīvi ar ticību, nevis bailēm.
Tikai šodien: Man vairs nav jābēg bailēs, un es varu iet pa dzīvi ar ticību, ka Augstākais Spēks man ir
sagatavojis tikai labāko.
11. novembris
No padošanās līdz pieņemšanai
“Mēs klusībā padodamies un ļaujam Dievam, kā mēs Viņu saprotam, gādāt par mums.”
Bāzes teksts, 28. lpp.
Padošanās un pieņemšana ir kā iemīlēšanās un mīlestība. Iemīlēšanās sākas, kad mēs sastopamies ar
kādu īpašu cilvēku. Iemīlēšanās prasa tikai mūsu iemīlēšanās objekta atzīšanu. Taču, lai iemīlēšanās
kļūtu par mīlestību, ir jāpieliek daudz pūļu. No šī sākotnējā kontakta lēnām un pacietīgi jāveido
ilgstoša un izturīga saikne.
Līdzīgi ir ar padošanos un pieņemšanu. Mēs padodamies, kad atzīstam savu bezspēcību. Pakāpeniski
mēs nonākam pie pārliecības, ka Spēks, kas ir varenāks par mums, var dot mums nepieciešamo
gādību. Kad mēs ielaižam šo Spēku savā dzīvē, padošanās pārtop par pieņemšanu. Mēs iepazīstam
sevi un ļaujam Dievam redzēt mūs tādus, kādi mēs esam. Atļaujot Dievam, kā mēs Viņu saprotam,
piekļūt mūsu būtībai, mēs pieņemam Viņa gādību. Mēs lūdzam šo Spēku atbrīvot mūs no trūkumiem
un palīdzēt mums atlīdzināt nodarīto kaitējumu. Tad mēs uzsākam jaunu dzīvesveidu, uzlabojot
apzināto kontaktu un pieņemot mūsu Augstākā Spēka pastāvīgās rūpes, vadību un spēku.
Padošanās, gluži tāpat kā iemīlēšanās, var būt sākums attiecībām visa mūža garumā. Lai padošanās
kļūtu par pieņemšanu, mums ir jāļauj Dievam, kā mēs Viņu saprotam, rūpēties par mums ik dienu.
Tikai šodien: Mana atveseļošanās ir kas vairāk kā iemīlēšanās. Es esmu padevies. Šodien es uzlabošu
savu apzināto kontaktu ar Augstāko Spēku un pieņemšu šī Spēka pastāvīgās rūpes.
12. novembris
Mūsu personīgais stāsts
“Kad mēs godīgi stāstām savu stāstu, kāds cits spēj identificēties ar mums.”
Bāzes teksts, 102. lpp.
Anonīmo Narkomānu konferencēs mēs esam dzirdējuši patiesi aizraujošus spīkerus. Mēs atceramies,
kā auditorija reaģēja ar identifikācijas asarām un nevaldāmu jautrību. Mēs nodomājam pie sevis:
“Kādreiz arī es būšu galvenais spīkers kādā no konferencēm.”
Daudziem no mums šī diena vēl nav pienākusi. Laiku pa laikam mūs ir lūguši dalīties sapulcē netālu
no mūsu dzīvesvietas. Iespējams, esam runājuši kādā no konferenču semināriem. Taču pēc visa tā
mēs joprojām neesam kļuvuši par “top spīkeriem” konferencēs – un tas ir normāli. Mēs esam
sapratuši, ka katram no mums ir īpašs vēstījums, ar kuru dalīties, pat ja tas notiek vietējā sapulcē,
kurā piedalās piecpadsmit vai divdesmit atkarīgie.
Katram no mums ir tikai sava vēsts. Mēs nevaram pastāstīt kāda cita stāstu. Katru reizi, kad
gatavojamies dalīties, mums liekas, ka visas gudrības un smieklīgie stāsti ir pēkšņi izgaisuši no mūsu
prāta. Tomēr mums ir ko piedāvāt. Mēs nesam cerības vēsti – mēs varam atveseļoties un
atveseļojamies no savas atkarības. Ar to pietiek.
Tikai šodien: Es atcerēšos, ka mans patiesais personīgais stāsts ir tas, ar ko es varu dalīties vislabāk.
Šodien ar to pietiek.
13. novembris
Neesam perfekti
“Mēs nekļūsim perfekti. Ja mēs būtu perfekti, mēs nebūtu cilvēki.”
Bāzes teksts, 32. lpp.
Mums visiem bija savi priekšstati, kādai jābūt dzīvei atveseļošanās laikā. Kāds no mums domāja, ka
atveseļošanās pēkšņi mūs padarīs darbspējīgus vai spējīgus darīt visu, ko vēlamies. Vai varbūt mēs
iedomājāmies, ka attiecības ar citiem cilvēkiem kļūs vieglas un nepiespiestas. Mirkli padomājot, mēs
saprotam, ka sagaidām, ka atveseļošanās mūs padarīs perfektus. Mēs negaidījām, ka turpināsim
pieļaut kļūdas, taču mēs joprojām to darām. Tas nav tādēļ, ka izpaužas mūsu atkarība – tāda ir
cilvēka daba.
Anonīmajos Narkomānos mēs cenšamies atveseļoties, nevis kļūt perfekti. Vienīgais solījums, kas
mums tika dots, ir brīvība no aktīvas lietošanas. Pilnība ir cilvēkam nesasniedzams stāvoklis – tas nav
reāls mērķis. Mēs cenšamies kļūt perfekti, lai iegūtu brīvību no diskomforta, ko sajūtam, kad
pieļaujam kļūdas. Apmaiņā pret šo brīvību mēs esam gatavi ziedot savu zinātkāri, elastību un
izaugsmes iespējas.
Mēs varam apsvērt šo dilemmu – vai mēs vēlamies dzīvot visu atlikušo mūžu mūsu sakārtotajā,
mazajā pasaulē, kas ir droša, bet ļoti garlaicīga? Vai arī mēs vēlamies doties pretim nezināmajam,
riskēt un sasniegt visu, ko dzīve piedāvā?
Tikai šodien: Es vēlos visu, ko dzīve man piedāvā, un visu, ko var sniegt atveseļošanās. Šodien es
riskēšu, izmēģināšu kaut ko jaunu un turpināšu savu izaugsmi.
14. novembris
Ne tikai izdzīvot
“Kad mēs lietojām, mūsu dzīve kļuva par izdzīvošanas skolu. Tagad mēs vairāk dzīvojam, nekā
izdzīvojam.”
Bāzes teksts, 54. lpp.
“Es labāk būtu miris!” Šī frāze ir pazīstama atkarīgajam, kurš lieto, un ne bez iemesla. Viss, uz ko mēs
cerējām, bija turpināt šo pašu nožēlojamo eksistenci. Labākajā gadījumā mēs tik tikko turējāmies pie
dzīves. Mūsu emocionālais sabrukums, garīgā nāve un biedējošā apziņa, ka nekas nekad nemainīsies,
bija nemainīgi lielumi. Mums bija maz cerību un nebija izpratnes par dzīvi, kuru mēs palaidām garām.
Mūsu emociju, garīgās un fiziskās veselības atjaunošana prasa laiku. Jo vairāk pieredzes mēs
iegūstam dzīvojot, nevis tikai eksistējot, jo vairāk mēs saprotam, cik dārga un burvīga var būt dzīve.
Ceļojumi, rotaļas ar mazu bērnu, mīlēšanās, intelektuālā redzesloka paplašināšana un attiecību
veidošana ir tikai dažas no daudzām aktivitātēm, kuras apstiprina, ka “esmu dzīvs”. Mēs atklājam tik
daudz par ko priecāties un jūtamies pateicīgi par mums doto otro iespēju.
Ja mēs būtu nomiruši aktīvajā lietošanā, tad būtu sev laupījuši tik daudz dzīves prieku. Katru dienu
mēs pateicamies Spēkam, kas ir varenāks par mums, par vēl vienu tīru dzīves dienu.
Tikai šodien: Es esmu pateicīgs, ka esmu dzīvs. Šodien es paveikšu kaut ko, lai to nosvinētu.
15. novembris
Atlaist kontroli
“Ņem manu gribu un dzīvi. Vadi mani manā atveseļošanās ceļā. Parādi man, kā dzīvot.”
Bāzes teksts, 27. lpp.
Kā tad mēs uzsākam procesu, ļaujot savam Augstākajam Spēkam vadīt mūsu dzīvi? Meklējot padomu
grūtās situācijās, mēs atklājam, ka mūsu Augstākais Spēks darbojas caur citiem cilvēkiem. Ja
apzināmies, ka mums nav atbilžu uz visiem jautājumiem, mums paveras jaunas iespējas. Vēlme
atteikties no mūsu aizspriedumainajām idejām un uzskatiem paver ceļu garīgai vadībai, kas apgaismo
mūsu dzīvi.
Reizēm mums ir jānonāk līdz pilnīgam sabrukumam, pirms esam gatavi mūsu sarežģītās situācijas
nodot Augstākajam Spēkam. Intrigas, cīņa, plānošana, uztraukumi – tas viss nestrādā. Mēs varam būt
pārliecināti, ka, ja nodosim savas problēmas mūsu Augstākajam Spēkam, klausoties, kā citi dalās savā
pieredzē, vai meditācijas klusumā, atbildes atnāks pašas.
Nav jēgas dzīvot neprātīgā eksistencē. Ja laužamies caur dzīvi kā caur degošu māju, tas mūs
nogurdina un noved nekurienē. Ilgtermiņā nekādas manipulācijas no mūsu puses nemainīs situāciju.
Ja mēs atlaidīsim kontroli un ļausim sev vērsties pie Augstākā Spēka, mēs noteikti atklāsim labāko
veidu, kā rīkoties tālāk. Esiet droši, ka atbildes, kas iegūtas no garīgā avota, būs daudz pārākas par
tām, kuras mēs varētu izdomāt paši.
Tikai šodien: Es atlaidīšu kontroli un ļaušu savam Augstākajam Spēkam vadīt manu dzīvi.
16. novembris
Vairs neesam vientuļi
“Mēs pakāpeniski un uzmanīgi izvelkam sevi no atkarības radītās izolācijas un vientulības un
turamies dzīves straumē.”
Bāzes teksts, 38. lpp.
Lietojot, daudzi no mums lielāko daļu laika pavadīja vienatnē, par katru cenu izvairoties no citiem
cilvēkiem – it īpaši no tiem, kuri nelietoja. Pēc gadiem ilgas izolācijas mūsu centieni atrast savu vietu
rosīgajā, dažreiz trakulīgajā Sadraudzībā ne vienmēr ir viegli. Mēs joprojām varam justies izolēti,
koncentrējoties uz atšķirībām, nevis uz to, kas mums ir kopīgs. Spēcīgās jūtas, kas rodas agrīnā
atveseļošanās laikā – bailes, dusmas un neuzticēšanās – arī var mūs turēt nomaļus. Mēs varam
justies kā svešinieki, taču mums ir jāatceras, ka atsvešināšanās ir mūsu, nevis Anonīmo Narkomānu
problēma.
NA mums tiek piedāvātas ļoti īpašas draudzības iespējas. Mēs esam kopā ar cilvēkiem, kuri mūs
saprot tā kā neviens cits. Mēs tiekam iedrošināti dalīties ar šiem cilvēkiem savās jūtās, problēmās,
panākumos un neveiksmēs. Pamazām atzīšana un identifikācija, kuru mēs atrodam NA, pārvar
vientuļo atsvešinātības plaisu mūsu sirdīs. Esam dzirdējuši – programma strādā, ja mēs ar to
strādājam.
Tikai šodien: Draudzība ar citiem Sadraudzības biedriem ir dzīvībai nozīmīga dāvana. Es pieņemšu to
draudzību, kas man tiek piedāvāta NA.
17. novembris
Pārvarot sāpes
“Lai kā mēs justos, mums vairs nav jālieto. Jebkura sajūta ar laiku pāriet.”
Bāzes teksts, 85. lpp.
Sāp kā nekad agrāk. Pēc negulētas nakts jūs izkāpjat no gultas, vēršaties pie Dieva, taču joprojām
nejūtaties labāk. “Tas pāries,” saka klusa balss. “Kad?” jūs domājat, pa ceļam murminot, un turpiniet
savu dienu.
Jūs raudat savā automašīnā un skaļi uzgriežat radio, lai nedzirdētu savas domas, taču jūs dodaties uz
darbu un pat nedomājat par narkotiku lietošanu.
Sajūta ir tāda, it kā jūs spīdzinātu. Tieši tad, kad sāpes kļūst nepanesamas, jūs sastingstat un kļūstat
kluss. Jūs dodaties uz sapulci un vēlaties, kaut jūs būtu tikpat laimīgi kā citi Sadraudzības biedri,
tomēr jūs nenoraujaties.
Jūs turpināt vaimanāt un zvaniet savam sponsoram. Jūs braucat pie drauga un pat nepamanāt
skaisto ainavu, jo jūsu iekšējā ainava ir patiesi drūma. Pēc šī apmeklējuma jūs varbūt nejūtaties
labāk, taču tā vietā jūs vismaz nebraucat pie dīlera.
Jūs ievērojat Piekto Soli. Jūs dalāties sapulcē, pēc tam, paskatoties kalendārā, saprotat, ka esat
pārdzīvojis vēl vienu dienu.
Tad kādu dienu jūs pamostaties, paskatāties laukā pa logu un saprotat, ka ārā ir skaista diena. Saule
spīd. Debesis ir zilas. Jūs dziļi ieelpojat, atkal smaidāt un apzināties, ka viss patiešām ir pagājis.
Tikai šodien: Neatkarīgi no tā, kā es šodien jūtos, es turpināšu savu atveseļošanos.
18. novembris
Sevis atklāsme
“Desmitais Solis var palīdzēt mums labot ikdienas kļūdas un novērst to atkārtošanos.”
Bāzes teksts, 44.lpp.
Mūsu identitāti – to, kā mēs domājam un jūtamies, ir veidojusi mūsu pieredze. Kāda pieredze mūs ir
padarījusi par labākiem cilvēkiem, cita radījusi kaunu vai apmulsumu. Jebkurā gadījumā tās visas ir
ietekmējušas to, kas mēs šodien esam. Mēs varam izmantot šīs zināšanas, analizējot mūsu kļūdas, un
likt lietā šo gudrību, lai veidotu lēmumus, kurus mums jāpieņem šodien.
Pieņemt sevi nozīmē pieņemt visas mūsu rakstura šķautnes – mūsu labās īpašības un trūkumus,
panākumus un neveiksmes. Neizstrādātas kauna un vainas sajūtas mūs var paralizēt, neļaujot mums
dzīvē virzīties uz priekšu. Labojot pagātnes kļūdas, nozīmīgākos nodarījumu atlīdzinājumus mēs
paveicam šodien, vienkārši rīkojoties savādāk. Mēs cenšamies laboties un novērtējam panākumus,
salīdzinot to, kādi mēs bijām kādreiz, un kādi mēs esam tagad.
Būdami cilvēki, mēs turpināsim kļūdīties, taču mums no jauna nav jāatkārto vienas un tās pašas
kļūdas. Pārskatot savu pagātni un saprotot, ka esam mainījušies un auguši, mēs atrodam cerību
nākotnei. Viss labākais mums vēl ir priekšā.
Tikai šodien: Es darīšu visu iespējamo, izmantojot to, kas ir manā rīcībā šodien. Katru dienu es
uzzināšu kaut ko jaunu, kas man palīdzēs rīt.
19. novembris
Iejūtības valoda
"... ka tagad atkarīgie spēs identificēties ar citiem tik lielā mērā, lai pārliecinātu sevi, ka spēj palikt
tīri, mācoties no citiem, kas atveseļojušies gadiem ilgi."
Bāzes teksts, 91. lpp.
Daudzi no mums, apmeklējot mūsu pirmo sapulci, izturējās skeptiski, nebūdami pilnībā pārliecināti,
ka NA ir priekš mums. Varbūt tāpēc, ka domājām, ka neviens nav cietis tik daudz kā mēs, vai arī
domājām, ka neesam pietiekami nolietojušies. Taču klausoties runātājos, mēs sākām dzirdēt kaut ko
jaunu – valodu bez vārdiem, kurā varēja dzirdēt pievilcību, uzticēšanos un ticību. Tā bija iejūtības
valoda. Vēlēdamies būt piederīgi, mēs turpinājām klausīties.
Mācoties saprast un runāt iejūtības valodā, mēs atrodam mums nepieciešamo identifikāciju. Lai
saprastu šo īpašo valodu, mēs klausāmies ar sirdi. Tajā nav daudz vārdu, un to var vairāk sajust, nekā
dzirdēt. Tā ir sirds, nevis sprediķu vai lekciju valoda. Tā var piekļūt cita atkarīgā dvēselei bez neviena
izteikta vārda.
Iejūtības valodas prasmes rodas ar laiku. Jo vairāk mēs to lietojam saskarsmē ar citiem atkarīgajiem
un mūsu Augstāko Spēku, jo vairāk to saprotam, un, pateicoties tai, mēs turpinām atgriezties.
Tikai šodien: Es klausīšos ar sirdi un ar katru dienu labāk iepazīšu iejūtības valodu.
20. novembris
Atrodot piepildījumu
“Mēs neorientējāmies uz piepildījumu; mēs koncentrējāmies uz tukšumu un visa bezjēdzību.”
Bāzes teksts, 92. lpp.
Simtiem reižu mūsu aktīvās atkarības laikā mēs vēlējāmies kļūt par kādu citu. Mēs, iespējams,
gribējām “mainīties vietām” ar kādu, kuram bija skaista automašīna, lielāka māja, labāks darbs,
pievilcīgāka sieva – viss, kā mums nebija. Mūsu izmisums bija tik milzīgs, ka diez vai varējām
iedomāties, ka kādam iet sliktāk nekā mums.
Atveseļojoties, mēs atklājam sevī cita veida skaudību. Mēs varam turpināt salīdzināt savu stāvokli ar
kāda cita cilvēka stāvokli un justies tā, it kā mums vēl kaut kā pietrūkst. Mēs varam domāt, ka visi,
sākot no jaunpienācējiem līdz vecbiedriem, sapulcēs izsakās labāk nekā mēs. Mums var šķist, ka
pārējie labāk strādā ar programmu, ja jau viņiem ir labāka automašīna, lielāka māja, vairāk naudas
utt.
Atveseļošanās process, kura pamatā ir darbs ar Divpadsmit Soļiem, aizvedīs mūs no skaudības un
zema pašnovērtējuma līdz garīgam piepildījumam un patiesai pateicības sajūtai par to, kas mums ir.
Mēs nonākam pie atklāsmes, ka nekad labprātīgi “nemainītos vietām” ne ar vienu, jo tas, ko esam
atklājuši sevī, ir nenovērtējams.
Tikai šodien: Manā dzīvē ir daudz kas, par ko būt pateicīgam. Es lološu to garīgo piepildījumu, kuru
esmu atradis atveseļojoties.
21. novembris
Atlaist mūsu rakstura trūkumus
“Ja tie nāktu par labu mūsu veselībai un laimei, mēs nebūtu nonākuši tādā izmisumā.”
Bāzes teksts, 37. lpp.
Uzsākt darbu ar Sesto un Septīto Soli ne vienmēr ir viegli. Mēs varam justies tā, it kā mēs būtu pilnībā
defektīvi un gribētu paslēpties no citu cilvēku acīm. Mēs nekādā gadījumā negribam, lai citi atkarīgie
uzzinātu mūsu trūkumus.
Iespējams, mēs piedzīvosim laikus, kad kontrolēsim visu ko sakām un darām, lai pamanītu savus
rakstura trūkumus un pārliecinātos, ka esam no tiem atbrīvojušies. Mēs varam atcerēties kādu
konkrētu dienu, un mūs pārņems milzīgs kauns par to, ko esam teikuši. Mēs esam apņēmības pilni
par katru cenu atbrīvoties no šīm briesmīgajām rakstura iezīmēm.
Taču nekur Sestajā vai Septītajā Solī nav teikts, ka mēs varam iemācīties kontrolēt mūsu rakstura
trūkumus. Patiesībā, jo vairāk uzmanības mēs tiem pievēršam, jo stiprāk tie iesakņojas mūsu dzīvē. Ir
nepieciešama pazemība, lai atzītu, ka mēs tos nevaram kontrolēt, tāpat kā nespējam kontrolēt savu
atkarību. Mēs paši nevaram tikt galā ar trūkumiem – mēs tikai varam lūgt mīlošo Dievu mūs atbrīvot
no tiem.
Šķirties no kaut kā sāpīga var būt tikpat grūti, kā šķirties no kaut kā patīkama, taču atzīsim, ka
turēties pie saviem trūkumiem ir smags darbs. Tad, kad mēs apzināmies to, ko tieši mēs cenšamies
noturēt, mēs saprotam, ka mūsu pūles vienkārši nav to vērtas. Ir pienācis laiks atlaist savus rakstura
trūkumus un lūgt Dievam mūs atbrīvot no tiem.
Tikai šodien: Es esmu gatavs atlaist savus rakstura trūkumus. Es to izdarīšu un ļaušu mīlošam
Augstākajam Spēkam rūpēties par mani.
22. novembris
Pirmkārt pamats
“Kad mēs sākam funkcionēt sabiedrībā, mūsu radošā brīvība palīdz mums sakārtot mūsu prioritātes
un pamata jautājumus risināt pirmos.”
Bāzes teksts, 89. lpp.
Tiekot pie neliela tīrības laika, daži no mums atveseļošanās vietā sev izvirza citas prioritātes. Karjera,
ģimene, attiecības ir daļa no dzīves, kuru mēs reiz iepazīsim, tiklīdz kā būsim ielikuši pamatu savai
atveseļošanai. Taču mēs nevaram sev izveidot stabilu dzīvi, pirms neesam veikuši smago darbu, lai
ieliktu mūsu atveseļošanās pamatus. Gluži tāpat kā māja, kas uzcelta uz smiltīm, šāda dzīve, labākajā
gadījumā, būs nestabila.
Mums ir jāizveido pamats, pirms mēs sākam veltīt mūsu uzmanību detalizētai dzīves satura
atjaunošanai. Pirmkārt, mēs atzīstam, ka mums vēl nav šāda pamata, un to, ka mūsu atkarība ir
padarījusi mūsu dzīvi pilnībā nevadāmu. Tad ar sponsora un mājas grupas palīdzību mēs rodam ticību
Spēkam, kas ir pietiekami varens, lai palīdzētu mums sagatavot augsni mūsu jaunajai dzīvei. Mēs
novācam drupas no vietas, uz kuras mēs veidosim savu nākotni. Visbeidzot, mēs rūpīgi un padziļināti
iepazīstam principus, kurus mēs pielietosim visās mūsu lietās – godīgumu attiecībā uz sevi,
paļaušanos uz Augstākā Spēka vadību un kalpošanu citiem cilvēkiem.
Tikai tad, kad šāds pamats ir izveidots, mēs varam virzīties uz priekšu, lai veidotu mūsu jauno dzīvi.
Tomēr, vispirms, mums ir jājautā sev, vai mūsu pamats ir pietiekami drošs, jo bez tā nekas, ko mēs
būvējam, nepastāvēs ilgi.
Tikai šodien: Es parūpēšos par to, lai izveidotu drošu pamatu savai atveseļošanai, jo tikai uz šāda
pamata es varu būvēt turpmāko dzīvi.
23. novembris
Dieva griba
“Atbrīvojoties un ļaujot Dievam”, mēs izjūtam atvieglojumu un sākam dzīvošanas vērtu dzīvi.”
Bāzes teksts, 27. lpp.
Aktīvajā lietošanas laikā mēs visu laiku uztraucāmies, kas būs, ja mēs pārtrauksim kontrolēt to, kas
notiek mums apkārt. Daudzi no mums prasmīgi meloja, lai tikai slēptu savu narkotiku lietošanu. Daži
no mums manipulēja ar apkārtējiem cilvēkiem, izmisīgi cenšoties kaut ko no viņiem iegūtu, lai varētu
lietot vēl vairāk narkotiku. Citi darīja visu iespējamo, lai neļautu kādiem cilvēkiem sarunāties savā
starpā un, iespējams, atklāt mūsu melus. Mēs ļoti pūlējamies saglabāt ilūziju, ka kontrolējam savu
atkarību un savu dzīvi. Šajā procesā mēs nespējām piedzīvot to dvēseles mieru, kas rodas padodoties
Augstākā Spēka gribai.
Atveseļošanās gaitā ir svarīgi atlaist mūsu kontroles ilūziju un ļauties Augstākajam Spēkam, kura
griba attiecībā uz mums ir daudz labāka par visu, ko spējam izshēmot, manipulēt vai izdomāt. Ja mēs
beidzot saprotam, ka cenšamies kontrolēt rezultātus un izjūtam bailes no nākotnes, mēs varam veikt
konkrētas darbības, lai mainītu šo tendenci. Mēs ieskatāmies savā Otrajā un Trešajā Solī un ieraugām
pie kādas sava Augstākā Spēka izpratnes esam nonākuši. Vai mēs patiešām ticam, ka šis Spēks var
rūpēties par mums un atgriezt veselo saprātu? Ja tas ir tā, tad spēsim sadzīvot ar visiem mūsu dzīves
kāpumiem un kritumiem, brīnumiem un priekiem, vilšanos un bēdām.
Tikai šodien: Es padošos un ļaušu, lai manā dzīvē ienāk Augstākais Spēks. To darot, es saņemšu
dāvanā dvēseles mieru.
24. novembris
Atveseļoties ar pateicību
“Mēs apsvērām domu, ka palikt tīriem neatmaksājas, un vecā domāšana uzjundīja žēlumu pret sevi,
aizvainojumus un dusmas.”
Bāzes teksts, 105. lpp.
Ir dienas, kad daži no mums ieslīgst sevis žēlošanā. Tas nav grūti izdarāms. Mums var būt gaidas par
to, kādai vajadzētu būt mūsu dzīvei atveseļojoties, un tās ne vienmēr piepildās. Varbūt mēs esam
neveiksmīgi mēģinājuši kādu kontrolēt vai domājam, ka apstākļiem mūsu dzīvē vajadzētu būt
labākiem. Varbūt mēs esam salīdzinājuši sevi ar citiem atkarīgajiem, kuri atveseļojas un ir atraduši
kaut ko, kā mums pietrūkst. Jo vairāk mēs cenšamies padarīt savu dzīvi atbilstošu mūsu cerībām, jo
mazāk komfortabla tā kļūst. Sevis žēlošana rodas, dzīvojot mūsu cerībās, nevis pasaulē, kāda tā
patiesībā ir.
Ja pasaule neatbilst mūsu cerībām, bieži vien ir jāpielāgo mūsu cerības, nevis pasaule. Mēs varam
sākt ar to, ka salīdzinām savu dzīvi šodien ar to, kāda tā bija agrāk, gūstot pateicību par mūsu
atveseļošanos. Mēs varam turpināt vairot mūsu pateicību, uzskaitot labās lietas mūsu dzīvē un
kļūstot pateicīgiem par to, ka pasaule neatbilst mūsu cerībām, bet gan pārsniedz tās. Ja mēs
turpinām strādāt ar Divpadsmit Soļiem, attīstot pateicību un pieņemšanu, tad tas, ko mēs varam
sagaidīt nākotnē, ir vairāk izaugsmes, vairāk laimes un vairāk dvēseles miera.
Atveseļošanās mums ir daudz devusi, tīrības saglabāšana ir atmaksājusies. Pieņemot dzīvi tikai
šodien, mēs atbrīvojamies no sevis žēlošanas.
Tikai šodien: Es ar pateicību pieņemšu savu dzīvi tādu, kāda tā ir.
25. novembris
Meditācija
“Saprāta apklusināšana ar meditācijas palīdzību dod mums iekšēju mieru, kas noved mūs kontaktā ar
Dievu sevī.”
Bāzes teksts, 49. lpp.
Atveseļošanās gaitā mēs bieži pārdomājam to, kas mūs atveda uz Anonīmajiem Narkomāniem, un
kļūstam spējīgi novērtēt, cik ļoti ir uzlabojusies mūsu dzīves kvalitāte. Mums vairs nav jābaidās no
savām domām, un, jo vairāk lūdzamies un meditējam, jo labāk jūtamies un mierīgāki kļūstam. Miers
un rāmums, kas iestājas šajā klusajā laikā, apstiprina, ka tiek apmierinātas mūsu vissvarīgākās
vajadzības – garīgās vajadzības.
Šajā procesā mēs spējam kļūt iejūtīgi pret citiem atkarīgajiem un stiprinām savu sirdsapziņu. Mēs
iemācāmies nenosodīt citus un izjūtam brīvību būt pašiem. Savās garīgajās pārdomās mēs intuitīvi
atrodam “Dievu sevī” un redzam, ka esam harmonijā ar Spēku, kas ir varenāks par mums.
Tikai šodien: Es padomāšu par savu atveseļošanos, kas man tika dāvāta, un klusi ieklausīšos sava
Augstākā Spēka vadībā.
26. novembris
Atbildība
“Dienas laikā notiek daudz kas – gan labs, gan slikts. Ja mēs neveltīsim laiku tam, lai novērtētu gan
vienu, gan otru, iespējams, ka palaidīsim garām kaut ko, kas varētu sekmēt mūsu izaugsmi.”
IP Nr. 8, Tikai šodien
Atbildība, atbildība un atbildība – mums visur dzīvē ir pienākumi. Mums “vajag” lietot drošības
jostas. Mums “vajag" iztīrīt savu māju. Mums ir “jādara” noteiktas lietas mūsu dzīvesbiedru, bērnu
un sponsorējamo labā. Papildus tam mums “vajag” iet uz sapulcēm un pēc iespējas labāk pielietot
mūsu programmu. Nav brīnums, ka dažreiz mēs vēlamies aizbēgt no visiem šiem pienākumiem uz
kādu tālu salu, kur mums nekas nav “jādara” un neko “nevajag”!
Šādos brīžos, kad esam pārņemti ar saviem pienākumiem, mēs aizmirstam, ka atbildībai nav jābūt
apgrūtinošai. Kad mums ir vēlme aizbēgt no pienākumiem, mums ir jānomierinās un jāatceras, kāpēc
mēs tos uzņēmāmies, un kādu labumu tie mums dod. Mēs gūstam prieku no visiem mūsu dzīves
pienākumiem, neatkarīgi no tā, vai tas ir darbs, kas mums šķiet izaicinošs un interesants, vai
partneris, kura personība mūs sajūsmina, vai arī bērns, ar kuru mums patīk spēlēties un par kuru
mums ir gandarījums rūpēties.
Tikai šodien: Katrs dzīves brīdis ir īpašs. Es pievērsīšu uzmanību saviem pienākumiem un būšu
pateicīgs par prieku, ko tie man dod.
27. novembris
Meklējot Dieva palīdzību
“Brīžiem atveseļošanās procesā lēmums lūgt Dieva palīdzību ir mūsu lielākais spēka un drosmes
avots.”
Bāzes teksts, 28. lpp.
Darot Trešo Soli, mēs nolemjam ļaut mīlošam Augstākajam Spēkam mūs vadīt un rūpēties par mūsu
ikdienas dzīvi. Mēs pieņemam lēmumu ielaist šo vadību un gādību savā dzīvē. Daži no mums uzskata,
ka tiklīdz esam pieņēmuši Trešā Soļa lēmumu, Dievs mūs vadīs, un no šī brīža mums ir tikai jāpievērš
uzmanība tam, kur Viņš mūs ved.
Trešā Soļa lēmums ir ticības akts, un lūgt Dievam palīdzību ir veids, kā atjaunot un uzturēt šo ticības
aktu. Ticība ikdienas dzīvē dod mums nepieciešamo drosmi un spēku, jo mēs zinām, ka mums palīdz
mīlošs Augstākais Spēks. Mēs ticam, ka mūsu vajadzības tiks apmierinātas. Mēs varam izmantot šo
ticību, jo viss, kas mums ir jāizdara, ir jālūdz.
Tikai šodien: Es sev atgādināšu, ka neesmu viens, jo katrā dzīves brīdī varu lūgt palīdzību savam
Augstākajam Spēkam.
28. novembris
Būt tiem, kas mēs esam
“Būt patiesi pazemīgam nozīmē pieņemt sevi un godīgi censties būt tiem, kas mēs esam.”
Bāzes teksts, 38. lpp.
Pazemība ir mīklaina koncepcija. Mēs daudz zinām par pazemošanu, bet pazemība ir jauns jēdziens.
Izklausās aizdomīgi kā lišķība, klanīšanās un cieņas zaudēšana, taču tie nebūt nav pazemības
raksturojumi. Patiesa pazemība ir vienkārši sevis pieņemšana – tādus, kādi mēs esam.
Kad esam nonākuši līdz Solim, kurā tiek izmantots vārds “pazemīgi”, mēs jau esam sākuši šo principu
īstenot dzīvē. Ceturtais Solis dod mums iespēju saprast, kas mēs patiesībā esam, un Piektais Solis
palīdz mums pieņemt šīs zināšanas.
Praksē pazemība nozīmē mūsu patiesās būtības pieņemšanu, godīgi cenšoties būt tiem, kas mēs
esam. Mums nav jāliekuļo vai jāpazemo sevi, kā arī nav jācenšas izlikties gudrākiem, turīgākiem vai
laimīgākiem, nekā mēs patiesībā esam. Pazemība vienkārši nozīmē, ka mēs atsakāmies no izlikšanās
un dzīvojam pēc iespējas godīgāk.
Tikai šodien: Es ļaušu savai patiesai būtībai vadīt manu rīcību. Šodien sagaidīšu pasauli, tāds kāds es
esmu.
29. novembris
Mūsu Augstākā Spēka gādība
“Mēs ticam, ka Augstākais Spēks parūpēsies par mums.”
Bāzes teksts, 60. lpp.
Mūsu programma ir balstīta uz ideju, ka vienkāršu principu pielietošana var atstāt dziļu ietekmi mūsu
dzīvē. Viens no šādiem principiem ir tāds, ka, ja mēs lūgsim, Augstākais Spēks rūpēsies par mums. Tā
kā šis princips ir tik vienkāršs, mums var būt tendence to ignorēt. Ja mēs neiemācīsimies apzināti
pielietot šo garīgo patiesību, mēs varam palaist garām kaut ko tikpat nozīmīgu atveseļošanās
procesā, kā, piemēram, elpošanu mūsu dzīvē.
Kas notiek, kad mēs nonākam stresa stāvoklī vai panikā? Mums nebūs problēmu, ja esam pastāvīgi
centušies uzlabot attiecības ar savu Augstāko Spēku. Tā vietā, lai rīkotos pārsteidzīgi, mēs uz brīdi
apstāsimies, lai atcerētos konkrētus gadījumus pagātnē, kad mūsu Augstākais Spēks ir parūpējies par
mums. Tas mums dos apziņu, ka Viņš joprojām vada mūsu dzīves. Tad mēs lūgsim vadību un spēku
konkrētās situācijas risināšanai un turpināsim rīkoties pārliecināti, ka mūsu dzīve ir Dieva rokās.
Mūsu Baltajā bukletā ir rakstīts: “Mūsu programma ir principu kopums”. Jo konsekventāk mēs
centīsimies apzināti novērtēt šos principus, jo vieglāk tos varēsim pielietot.
Tikai šodien: Es centīšos uzlabot savu apzināto kontaktu ar Augstāko Spēku, kas rūpējas par mani. Es
zinu, ka nepieciešamības gadījumā es varēšu uzticēties Viņa gādībai.
30. novembris
Daloties ar to, kāds es patiesībā esmu
“Dalīšanās palīdz mums nejusties izolētiem un vientuļiem.”
Bāzes teksts, 88. lpp.
Tuvība nozīmē to, ka mēs dalāmies ar citu cilvēku ar savām visapslēptākajām domām un jūtām.
Daudzi no mums ilgojas pēc siltas un draudzīgas tuvības, taču šīs lietas nenāk bez piepūles. Savā
atkarībā mēs iemācījāmies pasargāt sevi no citiem, lai viņi neapdraudētu mūsu lietošanu.
Atveseļošanās laikā mēs mācāmies uzticēties citiem cilvēkiem. Tuvība prasa, lai mēs pārstājam
aizsargāties. Lai sajustu to siltumu, kas rodas no īstas tuvības, mums ir jāļauj citiem pietuvoties
mums – tādiem, kādi mēs esam.
Ja mēs vēlamies dalīties savā iekšējā pasaulē ar citiem, mums vispirms ir jānoskaidro, kāda patiesībā
ir mūsu iekšējā pasaule. Mēs pastāvīgi analizējam savu dzīvi, lai uzzinātu, kas mēs īstenībā esam, ko
vēlamies, un kā jūtamies. Tad, balstoties uz mūsu pašanalīzes rezultātiem, mums ir jācenšas būt pēc
iespējas godīgākiem pret saviem draugiem.
Tuvība ir daļa no dzīves un daļa no tīras dzīves. Tuvībai tāpat kā visam atveseļošanās procesā ir sava
cena. Tuvība un pašatklāsme var būt smags darbs, un pilnīga tuvība attiecībās bieži vien rada
sarežģījumus. Taču tās radītā brīvība no izolācijas un vientulības ir pūļu vērta.
Tikai šodien: Es meklēju brīvību no izolācijas un vientulības. Šodien, veicot personīgo inventarizāciju,
es iepazīšos ar to, “kāds es patiesībā esmu”, un centīšos būt pilnīgi godīgs pret citu cilvēku.

1. decembris
Dzīves balvas
“Mēs sākam lūgt tikai izpratni par Dieva gribu attiecībā uz mums. Tādā veidā mēs saņemam tikai to,
ar ko esam spējīgi tikt galā.”
Bāzes teksts, 50. lpp.
Iedomājieties, kas būtu, ja Dievs mums dotu visu, ko vēlamies. Jauna, pasakaina automašīna,
teicamas atzīmes mācībās, trīskāršs algas pielikums – viss uzreiz pēc mūsu lūguma un bez jebkādas
piepūles.
Tagad iedomājieties problēmas, kas rodas kopā ar naudu, ko neesam nopelnījuši, jaunu luksusa
automašīnu un nepelnītām atzīmēm mācībās. Ko mēs darītu ar milzīgu algas pielikumu, kas piešķirts
bez iemesla? Kā mēs tiktu galā ar jaunajiem finanšu pienākumiem, un kā mēs dzīvotu ar šo
pielikumu? Vai mēs varētu izlikties, ka esam pelnījuši šādu atalgojumu, ja zinām, ka neesam?
Un kā ar to jauno, fantastisko automašīnu? Tai būs dārga apdrošināšanas prēmija un pamatīgas
uzturēšanas izmaksas. Vai mēs esam gatavi rūpēties par to, ko lūdzam?
Mācību vērtējumi? Vai mēs spētu uzvesties kā teicamnieki pēc tam, kad mums tiktu piešķirtas
augstas atzīmes, kuras nebijām nopelnījuši? Ko mēs darītu, ja mūs atmaskotu blēdībā?
Runājot ar Dievu, mums jāatceras, ka mēs dzīvojam reālā pasaulē. Mēs paši nopelnām atlīdzību un
mācāmies rīkoties ar to tā, kā mēs protam. Ja savās lūgšanas aprobežosimies tikai ar lūgumu pēc
Dieva gribas attiecībā uz mums un spēku to īstenot, kā arī spēju sadzīvot ar sekām, tad varam būt
pārliecināti, ka saņemsim tikai to, ar ko spējam tikt galā.
Tikai šodien: Es lūgšu tikai zināšanas par Dieva gribu un spēku to īstenot reālajā pasaulē.
2. decembris
Atveseļošanās: mūsu galvenā prioritāte
“Mums jāizvērtē savas prioritātes un atveseļošanās jānostāda pirmajā vietā.”
Bāzes teksts, 85. lpp.
Pirms atnākšanas uz NA mēs izmantojām simtiem iemeslu, lai attaisnotu narkotiku lietošanu: “Viņš
uz mani kliedza.” “Viņa teica to”. “Mans partneris mani pameta.” “Mani atlaida no darba.” Šos pašus
attaisnojumus mēs izmantojām, lai nemeklētu palīdzību mūsu narkotiku problēmai. Mums nācās
saprast, ka šīs lietas turpinājās tādēļ, ka mēs turpinājām lietot narkotikas, un tikai tad, kad
atveseļošanos nostādījām pirmajā vietā, situācija sāka mainīties.
Šodien mums var būt līdzīga tendence izmantot aizbildinājumus, lai neapmeklētu sapulces un
nepiedalītos kalpošanā. Atrunas var būt citas: “Es nevaru atstāt savus bērnus.” “Esmu noguris pēc
atvaļinājuma.” “Man ir jāpabeidz šis projekts, lai es varētu atstāt iespaidu uz savu priekšnieku.” Un
tomēr, ja atveseļošanās nebūs mūsu galvenā prioritāte, iespējams, ka mums vairs nebūs jāuztraucas
par šīm atrunām. Bērni, brīvdienas un darbs – tas viss pazudīs no mūsu dzīves, ja atsāksim lietot.
Mūsu atveseļošanās procesam ir jābūt pirmajā vietā. Ar darbu vai bez darba, ar attiecībām vai bez
tām, mums ir jāapmeklē sapulces, jāstrādā ar Soļiem, jāzvana sponsoram un jākalpo Dievam un
citiem cilvēkiem. Šīs vienkāršās darbības ir tās, kas dod mums iespēju uztraukties par brīvdienām,
ģimenēm un priekšniekiem. Atveseļošanās ir mūsu dzīves pamats, kas padara iespējamu visu pārējo.
Tikai šodien: Es sakārtošu savas prioritātes. Atveseļošanās manā sarakstā būs pirmajā vietā.
3. decembris
Vīzija bez ierobežojumiem
“Iespējams, ka mēs pirmo reizi ieraugām mūsu jaunās dzīves vīziju.”
Bāzes teksts, 37. lpp.
Lietošanas laikā mūsu redzējums bija ļoti ierobežots. Katru dienu viena un tā pati rutīna – dabūt,
lietot un atrast veidus un līdzekļus, kā dabūt vēl. Tas bija viss, ko mēs pamatoti varējām sagaidīt
mūsu atlikušās dzīves laikā. Mūsu potenciāls bija ierobežots.
Šodien mūsu izredzes ir mainījušās. Atveseļošanās mums ir devusi jaunu redzējumu par sevi un savu
dzīvi. Mēs vairs neesam ieslodzīti bezgalīgi drūmajā atkarības rutīnā. Mēs varam atklāt sevi no jauna,
izmēģinot jaunas idejas un jaunas nodarbošanās. To darot, mēs ieraugām sevi jaunā veidā. Mūsu
potenciālu ierobežo tikai Augstākais Spēks, kas rūpējas par mums, un šim Spēkam nav robežu.
Atveseļošanās laikā dzīve un viss, ko tā dāvā, mums ir pieejams. Mūsu garīgo principu vadīts, un,
balstoties uz spēku, ko mums devis Dievs, kā mēs Viņu saprotam, mūsu redzesloks ir neierobežots.
Tikai šodien: Es atvēršu acis jaunām iespējām. Mans potenciāls ir tikpat neierobežots un varens kā
Dievs, kā es Viņu saprotu. Šodien es to izmantošu.
4. decembris
Dieva griba, nevis mūsu
“Mēs zinām, ka, ja lūdzam Dieva gribas izpratni, mēs iegūsim to, kas ir labākais mums, neatkarīgi no
tā, ko mēs par to domājam.”
Bāzes teksts, 48. lpp.
Laikā, kad nonācām NA, mūsu iekšējā balss bija kļuvusi neuzticama un pašiznīcinoša. Atkarība bija
deformējusi mūsu vēlmes, intereses, izpratni par to, kas priekš mums ir vislabākais. Tādēļ
atveseļošanās laikā ir tik svarīgi attīstīt mūsu ticību Spēkam, kas ir varenāks par mums. Kaut kam, kas
varētu mums sniegt saprātīgākas un uzticamākas vadlīnijas nekā mēs paši. Mēs sākam mācīties, kā
paļauties šī Spēka gādībai un uzticēties Viņa dāvātajai iekšējai vadībai.
Tāpat kā jebkurā mācību procesā mums ir nepieciešama prakse, lai “lūgtu tikai zināšanas par Dieva
gribu attiecībā uz mums un spēku to izpildīt”. Savtīgā un egocentriskā attieksme, kura radās lietojot
narkotikas, nezūd vienas dienas laikā. Šī attieksme var ietekmēt to, kā mēs lūdzamies. Mēs pat varam
pieķert sevi lūdzamies: “Atbrīvo mani no šī rakstura defekta, lai es varētu izskatīties labāks.”
Jo godīgāk mēs runājam par savām idejām un vēlmēm, jo vieglāk mums būs atšķirt mūsu pašu gribu
no mūsu Augstākā Spēka gribas. Mēs varam lūgt: “Dievs, lai tu zinātu, lūk, ko es vēlos šajā situācijā.
Taču es lūdzu, lai notiek pēc Tavas, ne manas gribas.” To izdarījuši, mēs būsim gatavi saprast un
pieņemt mūsu Augstākā Spēka vadību.
Tikai šodien: Augstākais Spēks, es esmu iemācījies uzticēties Tavai vadībai, tomēr man joprojām ir
savas idejas par to, kā es vēlos dzīvot šo dzīvi. Uzklausi tās un tad ļauj man skaidri saprast Tavu gribu
attiecībā uz mani. Lai notiek pēc Tavas, ne manas gribas.
5. decembris
Tie, kas vēlas atveseļoties
“No mūsu pieredzes mēs zinām, ka šī programma darbojas priekš ikviena atkarīgā, kurš godīgi un
patiesi vēlas pārtraukt lietošanu.”
Bāzes teksts, 11. lpp.
Kā mēs varam zināt, kad kāds godīgi un patiesi vēlas pārtraukt narkotiku lietošanu? Patiesība ir tāda,
ka mēs to nezinām! Mums vienkārši atliek cerēt uz labāko, tā kā mēs nevaram lasīt domas vai zināt
cita cilvēka motīvus un vēlmes.
Mēs varam sarunāties ar jaunpienācēju sapulcē un domāt, ka nekad vairs viņu neredzēsim, un tikai
pēc vairākiem gadiem atklāt, ka viņš atveseļojas un viss ir kārtībā. Mums var rasties kārdinājums
novērsties no kāda, kurš turpina norauties, vai ar pirmo reizi nepaliek tīrs, taču mēs nedrīkstam tā
darīt. Nav svarīgi, ka mums liekas, ka kāds vēl nav gatavs atveseļoties. Fakts paliek nemainīgs –
atkarīgais ir atnācis uz sapulci.
Mēs, iespējams, nekad neuzzināsim sava Divpadsmitā Soļa darba rezultātus. Nav mūsu ziņā novērtēt
jaunpienācēja gatavību atveseļoties. Vēsts, kuru mēs nesam, ir daļa no mums. Mēs esam ar to visur
un brīvi dalāmies, atstājot rezultātus Spēkam, kas ir varenāks par mums.
Tikai šodien: Es dalīšos ar savu atveseļošanos ar jebkuru atkarīgo, jebkurā vietā un laikā. Rezultātus
es atstāšu sava Augstākā Spēka ziņā.
6. decembris
Romantiskas attiecības un atveseļošanās
“Attiecības var būt ļoti sāpīgs jautājums.”
Bāzes teksts, 85. lpp.
Dažiem no mums mīlestība ir kā eliksīrs. Sajūsma par jaunu iemīļoto, intimitātes intriga, atbrīvotības
sajūta, ko gūstam, ļaujot sev kļūt neaizsargātiem – tās visas ir spēcīgas emocijas. Taču mēs nevaram
aizmirst, ka mums ir brīvība no atkarības tikai šodien, un turēties pie šīs brīvības ir jābūt galvenajai
prioritātei jebkura atkarīgā dzīvē, kurš atveseļojas.
Mēs varam pārāk iesaistīties mūsu attiecībās. Šajā procesā mēs varam atstāt novārtā mūsu vecos NA
draugus un pat sponsoru. Kad viss kļūst pārāk sarežģīti, mēs jūtam, ka vairs nespējam griezties pie
tiem, kas mums palīdzēja, pirms mēs uzsākām romantiskās attiecības. Šāda pārliecība var kļūt par
iemeslu recidīvam. Konsekventi strādājot ar programmu un apmeklējot sapulces, mēs nodrošinām
atveseļošanās pamatu pat tad, ja esam dziļi ieslīguši šādās attiecībās.
Mūsu vēlme pēc attiecībām ir dabiska, tomēr mēs nedrīkstam aizmirst, ka bez programmas pat
veselīgākās attiecības mūs nepasargās no atkarības spēka.
Tikai šodien: Vēloties romantiskas attiecības, es neaizmirsīšu par savu atveseļošanos.
7. decembris
Pārdzīvot mūsu emocijas
“Mēs izmantojam sev pieejamos instrumentus un attīstām spēju pārdzīvot savas emocijas.”
Bāzes teksts, 32. lpp.
Kāds no mums teiks: “Pārdzīvot savas emocijas? Jūs laikam jokojat!” Kad lietojām, mēs nekad sev
nedevām iespēju iemācīties tās pārdzīvot. Mēs domājām, ka tās nevajag just, bet noslāpēt ar
narkotikām. Taču problēma bija tāda, ka mūsu nepārdzīvojamo emociju “zāles” mūs gandrīz
nogalināja, un tikai tad, kad nonācām Anonīmajos Narkomānos un sākām strādāt ar Divpadsmit
Soļiem, mēs sākām emocionāli nobriest.
Daudzi no mums jau pašā sākumā izjuta emocionālu atvieglojumu. Mums bija apnicis izlikties, ka
kontrolējam savu atkarību un dzīvi. Patiesībā bija labi beidzot atzīt, ka tā tas nav. Pēc tam, kad
padalījāmies ar sponsoru savā inventarizācijas atklāsmē, mēs sajutām, ka, lai mūs pieņemtu, mums
vairs nav vajadzības noliegt, kas mēs bijām un kā mēs jutāmies. Kad atlīdzinājām sevis nodarīto
kaitējumu, mēs sapratām, ka mums nav jācieš no vainas sajūtas – mēs varam ar to sadzīvot, un tā
mūs nenogalinās. Jo vairāk mēs strādājām ar NA programmu, jo labāk mēs jūtamies dzīvē, kāda tā
mums ir dota.
Arī šodien programma strādā tikpat labi kā vienmēr. Dzīvojot tikai šodien, godīgi pieņemot savu lomu
un kapitulējot realitātes priekšā, mēs varam izdzīvot tās emocijas, kuras dzīve mums dod. Izmantojot
mums pieejamos instrumentus, mēs esam attīstījuši spēju tās pārdzīvot.
Tikai šodien: Es nenoliegšu savas jūtas. Es praktizēšu godīgumu un pieņemšu dzīvi tādu, kāda tā ir. Es
izmantošu programmas rīkus, lai pārdzīvotu savas emocijas.
8. decembris
Saukt mūsu trūkumus īstajos vārdos
“Kad redzam, kā trūkumi darbojās mūsu dzīvēs, un pieņemam tos, mēs varam pie tiem vairs
neturēties un uzsākt jaunu dzīvi.”
Bāzes teksts, 36. lpp.
Dažreiz mūsu gatavība atbrīvoties no rakstura trūkumiem ir atkarīga no tā, kā mēs tos saucam.
Nekorekti nosaucot mūsu trūkumus, mums tie šķiet mazāk “defektīvi”, un mēs, iespējams, nespējam
saskatīt kaitējumu, ko tie mums nodara. Kādēļ tad lūgt Augstāko Spēku mūs atbrīvot no tiem, ja tie ir
nekaitīgi?
Piemēram, “izdabāšana”. Patiesībā, neizklausās nemaz tik slikti. Tas tikai nozīmē, ka esam jauki pret
cilvēkiem, vai ne? Ne gluži. Godīgi runājot, tas nozīmē, ka esam negodīgi un manipulējam ar citiem.
Mēs melojam par savām jūtām, uzskatiem un vajadzībām, cenšoties panākt citu cilvēku rīcību
atbilstošu mūsu vēlmēm.
Vai varbūt mēs domājam, ka esam „bezrūpīgi”. Taču vai mūsu “bezrūpīgums” nozīmē to, ka mēs
ignorējam savus mājas pienākumus, izvairāmies no konfrontācijām un vienmēr “peldam pa
straumi”? Precīzāks šī trūkuma apzīmējums būtu “slinkums”, “vilcināšanās” vai “bailes”.
Daudziem no mums ir grūtības identificēt savus rakstura trūkumus. Ja mūsu gadījumā tas tā ir, mēs
varam runāt ar savu sponsoru vai mūsu NA draugiem. Mēs skaidri un godīgi raksturojam savu
uzvedību un lūdzam viņu palīdzību skaidri nosaukt mūsu trūkumus. Ar laiku mēs varēsim labāk
atpazīt savus rakstura trūkumus, nosaucot tos īstajos vārdos.
Tikai šodien: Es saukšu savus trūkumus īstajos vārdos. Es lūgšu palīdzību savam sponsoram, ja man
radīsies grūtības to izdarīt.
9. decembris
Klausīties
“Šī klausīšanās spēja ir dāvana, kura attīstās, kad augam garīgi. Dzīve iegūst jaunu jēgu, kad atveram
sevi šai dāvanai.”
Bāzes teksts, 110. lpp.
Vai esat kādreiz vērojuši, kā divi mazi bērni sarunājas? Viens runā par purpursarkaniem pūķiem, bet
otrs uztraucās par smiltīm, kas iekļuvušas zābakos. Mēs dažkārt sastopamies ar līdzīgām
komunikācijas problēmām, kamēr iemācāmies uzklausīt citus. Sapulci pēc sapulces mēs varam
izmisīgi mēģināt sadzirdēt ar ko dalās citi cilvēki, kamēr mūsu prāts ir aizņemts, plānojot to, ko mēs
teiksim, kad pienāks mūsu kārta runāt. Sarunas laikā mēs pēkšņi varam saprast, ka mūsu atbildēm
nav nekāda sakara ar mums uzdotajiem jautājumiem. To vietā mēs “šaujam ārā tekstu”, kas
sagatavots, atrodoties mūsu apsēstības varā.
Mācīties klausīties – pa īstam klausīties – ir grūts uzdevums, taču tas ir mūsu spēkos. Mēs varētu sākt
ar to, ka savās atbildēs vispirms pārliecināmies, ka esam sapratuši sarunas biedra teikto. Mēs varētu
pajautāt, vai varam kā palīdzēt, ja kāds dalās ar savu problēmu. Nedaudz prakses, un mēs varam rast
brīvību no apsēstības ar sevi un izveidot ciešāku kontaktu ar cilvēkiem mūsu dzīvē.
Tikai šodien: Es apturēšu savas domas un klausīšos, ko saka citi.
10. decembris
Uzvarētāji
“Es sāku darīt tās pašas lietas, ko darīja uzvarētāji. Es aizrāvos ar NA un jutos lieliski... “
Basic Text, 153. lpp.
Sapulcēs mēs bieži dzirdam, ka mums vajadzētu “turēties pie uzvarētājiem”. Kas ir uzvarētāji
Anonīmajos Narkomānos? Viņus var viegli pazīt. Uzvarētāji aktīvi strādā ar atveseļošanās
programmu, dzīvo saskaņā ar šo pasauli un neiestrēgst problēmās. Viņi vienmēr ir gatavi sniegt roku
jaunpienācējam. Viņi izmanto savu sponsoru pieredzi un paliek tīri tikai šodien.
Uzvarētāji ir atkarīgie, kuri atveseļojas, un ir pozitīvi noskaņoti. Arī viņi piedzīvo grūtus laikus, taču
joprojām apmeklē sapulces un atklāti dalās savās grūtībās. Uzvarētāji savā sirdī zina, ka ar Augstākā
Spēka palīdzību viņi var pārdzīvot jebkuru dzīves situāciju.
Savā kalpošanā viņi cenšas panākt vienotību. Uzvarētāji praksē pielieto Tradīciju, kura saka, ka
principi ir svarīgāki par personībām. Viņi atceras anonimitātes principu un rīkojas saskaņā ar to
neatkarīgi no tā, kurš ir iesaistīts.
Uzvarētāji nezaudē humora izjūtu un reizēm ir spējīgi pasmieties par sevi. Kad viņi smejas, viņi
smejas kopā ar tevi, nevis par tevi.
Kas ir Anonīmo Narkomānu uzvarētāji? Jebkuru no mums var uzskatīt par tādu. Mums visiem piemīt
kāda no šīm iezīmēm – dažreiz mēs esam tuvu ideālam, dažreiz nē. Ja mēs esam tīri tikai šodien un
pēc iespējas labāk strādājam ar programmu, mēs jau esam uzvarētāji!
Tikai šodien: Es centīšos tuvoties saviem ideāliem. Es būšu uzvarētājs.
11. decembris
Mums nav jābūt nelaimīgiem
“Neviens mums nespiež atteikties no mūsu ciešanām.”
Bāzes teksts, 31. lpp.
Ir smieklīgi atcerēties, cik negribīgi mēs kādreiz padevāmies atveseļošanās procesam. Šķita, ka
lietošanas laikā mums bija brīnišķīga un piepildīta dzīve, un atteikšanās no narkotikām būs sliktāka
par mūža ieslodzījumu katorgā. Patiesībā bija tieši otrādi – mūsu dzīve bija nožēlojama, taču mēs
baidījāmies atteikties no šī pazīstamā posta par labu nezināmajam atveseļošanās procesam.
Arī atveseļojoties mēs varam būt nelaimīgi, lai gan tas nav obligāts nosacījums. Neviens mūs
nepiespiedīs darīt Soļus, iet uz sapulcēm vai strādāt ar sponsoru. NA nav spēka struktūra, lai mūs
piespiestu darīt lietas, kas mūs atbrīvos no sāpēm. Taču mums ir izvēle. Mēs jau esam izdarījuši izvēli
atteikties no aktīvās lietošanas ciešanām par labu atveseļošanās saprātam. Tagad, ja esam gatavi
mainīt mūsu šodienas ciešanas pret vēl lielāku dvēseles mieru, mums ir iespēja to darīt – ja tiešām to
vēlamies.
Tikai šodien: Man nav jābūt nelaimīgam, ja vien es patiešām to nevēlos. Šodien es mainīšu savas
ciešanas pret priekšrocībām, kuras dāvā atveseļošanās.
12. decembris
Bailes no pārmaiņām
“Strādājot ar Soļiem, mēs iemācamies pieņemt Augstāka Spēka gribu... Mēs zaudējam bailes no
nezināmā. Mums tiek dāvāta brīvība.”
Bāzes teksts, 17. lpp.
Dzīve ir virkne pārmaiņu – gan lielu, gan mazu. Lai arī mēs šo faktu zinām un varam pieņemt ar prātu,
bieži vien mūsu sākotnējā emocionālā reakcija uz pārmaiņām ir bailes. Kaut kādu iemeslu dēļ mēs
pieņemam, ka jebkuras pārmaiņas izraisīs sāpes un darīs mūs nelaimīgus.
Ja mēs atskatīsimies uz pārmaiņām, kas jau ir notikušas mūsu dzīvē, mēs atklāsim, ka lielākā daļa no
tām ir bijušas uz labu. Varbūt mūs ļoti biedēja iespēja dzīvot bez narkotikām, tomēr tas bija labākais,
kas ar mums bija noticis. Iespējams, mēs zaudējām darbu, bez kura, kā mēs domājām, nomirsim,
taču vēlāk atradām labāku izaicinājumu un personīgo piepildījumu jaunā darba vietā. Virzoties uz
priekšu savā atveseļošanās procesā, mēs noteikti piedzīvosim vēl vairāk pārmaiņu. Mēs pāraugsim
vecās situācijas un kļūsim gatavi jaunām.
Kad notiek dažādas pārmaiņas, ir dabiski pieķerties pie kaut kā, jebkā pazīstama un mēģināt pie tā
turēties. Mēs varam rast mierinājumu Spēkā, kas ir varenāks par mums. Jo vairāk mēs ļausimies
mūsu Augstākā Spēka sūtītām pārmaiņām, jo vairāk mēs ticēsim, ka šīs pārmaiņas ir uz labu. Ticība
aizstās bailes, un dziļi sirdī mēs zināsim, ka viss būs kārtībā.
Tikai šodien: Ja būšu nobijies no pārmaiņām savā dzīvē, es gūšu mierinājumu, zinot, ka Dievs man vēl
tikai labu.
13. decembris
Dalība
“Ir tikai viena prasība, lai kļūtu par sadraudzības biedru – tā ir vēlēšanās pārtraukt lietošanu.”
Bāzes teksts, 10. lpp.
Mēs visi zinām cilvēkus, kuriem Anonīmo Narkomānu programma varētu palīdzēt. Daudzi cilvēki, ar
kuriem sastopamies mūsu dzīves ceļā – ģimenes locekļi, vecie draugi un kolēģi – patiešām varētu
izmantot atveseļošanās programmu. Diemžēl ne visi, kuriem to vajag, atrod ceļu uz mūsu sapulcēm.
NA balstās uz pievilcību, nevis propagandu. Mēs kļūstam par tās biedriem tikai tad, ja to vēlamies.
Mēs varam atvest savus draugus un tuviniekus uz sapulci, ja viņi to vēlas, taču mēs nevaram
piespiest viņus pieņemt dzīvesveidu, kas mums ir devis brīvību no aktīvas atkarības.
Dalība Anonīmajos Narkomānos ir dziļi personisks lēmums. Izvēle kļūt par biedru rodas individuāli
katra atkarīgā sirdī. Mūsu pieredze rāda, ka piespiedu sapulču apmeklējums nedod vēlamos
rezultātus. Tikai atkarīgie, kuri joprojām cieš, ja viņiem tiek dota šāda iespēja, var izlemt, vai viņi ir
bezspēcīgi savas atkarības priekšā. Mēs varam nest vēsti, taču mēs nevaram nest atkarīgo.
Tikai šodien: Es esmu pateicīgs par savu lēmumu kļūt par Anonīmo Narkomānu biedru.
14. decembris
Atkarība, narkotikas un atveseļošanās
“Atkarība ir fiziska, psihiska un garīga slimība, kas ietekmē visas mūsu dzīves jomas.”
Bāzes teksts, 21. lpp.
Pirms sākām lietot, lielākajai daļai no mums bija stereotips – priekšstats par to, kā izskatās atkarīgais.
Daži no mums savā iztēlē zīmēja narkomānu, kurš aplaupa veikalus, lai iegūtu naudu narkotikām. Citi
iedomājās paranoisku vientuļnieku, kurš lūkojas uz dzīvi caur cieši aizvērtiem aizkariem un
aizslēgtām durvīm. Tā kā mēs neatbildām nevienam no šiem stereotipiem, mēs domājām, ka neesam
atkarīgie.
Mūsu slimībai progresējot, mēs atteicāmies no šiem priekšstatiem, lai nāktu klajā ar citu maldīgu
ideju, ka atkarība ir saistīta tikai ar narkotikām. Iespējams, mēs domājām, ka atkarība nozīmē tikai
ieradumu, uzskatot, ka jebkura narkotika, kas neizraisa fizisku pieradumu, nav “atkarību izraisoša”.
Vai arī mēs domājām, ka tieši tās narkotikas, kuras mēs lietojām, radīja visas mūsu problēmas, un,
atsakoties no tām, mūsu dzīvē atgriezīsies veselais saprāts.
Viena no vissvarīgākajām atziņām, kuru ieguvām Anonīmajos Narkomānos, ir tā, ka atkarība ir kaut
kas daudz vairāk nekā tikai narkotikas, kuras mēs lietojām. Atkarība ir daļa no mums – tā ir slimība,
kas izpaužas visās mūsu dzīves jomās, ar narkotikām vai bez tām. Mēs varam redzēt to ietekmi uz
mūsu domām, jūtām un uzvedību pat pēc lietošanas pārtraukšanas. Tādēļ mums ir nepieciešams
risinājums, kas strādā visās mūsu dzīves jomās – Divpadsmit Soļi.
Tikai šodien: Atkarība nav vienkārša slimība, taču tai ir vienkāršs risinājums. Šodien es izmantošu šo
risinājumu – atveseļošanās Divpadsmit Soļi.
15. decembris
Prieks dalīties ar citiem
“Ir garīgais princips – mēs varam saglabāt to, ko esam ieguvuši Anonīmajos Narkomānos, tikai
atdodot. Palīdzot citiem saglabāt tīrību, mēs izbaudām garīgo labklājību, ko esam atraduši. ”
Bāzes teksts, 51. lpp.
Mūsu atveseļošanās laikā citi ir brīvi dalījušies ar mums tajā, kas viņiem tika brīvi dots. Varbūt mums
piezvanīja Divpadsmitā Soļa ietvaros. Varbūt kāds mūs sagaidīja un aizveda uz mūsu pirmo sapulci.
Pastāv iespēja, ka kāds mums “uzsauca” vakariņas, kad bijām jaunpienācēji. Ikvienam no mums
Sadraudzības biedri ir veltījuši laiku, uzmanību un mīlestību. Iespējams, ka mēs kādam esam
jautājuši: “Ko es varu darīt, lai Tev atmaksātu?” Un saņemtā atbilde bija ierosinājums darīt to pašu
jaunpienācējam, kad būsim to spējīgi izdarīt.
Saglabājot tīrību un atveseļojoties, mums rodas vēlēšanās atdarīt citiem to, ko kāds ir darījis mums,
un mēs esam gandarīti, ka varam to izdarīt. Ja pirmo reizi saņēmām vēsti par atveseļošanos,
atrodoties slimnīcā vai slēgta tipa iestādē, mēs varam pievienoties mūsu vietējai S&I apakškomitejai.
Vai arī mēs varam brīvprātīgi uzņemties NA palīdzības līnijas kalpošanas pienākumus. Jebkurā
gadījumā mēs varam veltīt savu laiku, uzmanību un mīlestību jaunpienācējam, kuram cenšamies
palīdzēt.
Atveseļojoties mēs esam saņēmuši daudz dāvanu, un viena no lielākajām dāvanām ir privilēģija
dalīties ar citiem tajā, kas mums tika dots, negaidot atlīdzību. Ir prieks apzināties, ka mums ir kaut
kas tāds, kas var būt noderīgs citiem, un šis prieks vairojas, kad mēs ar to dalāmies. Šodien mēs
varam brīvi un ar pateicību to darīt.
Tikai šodien: Man ir tik daudz dots atveseļojoties, un es esmu dziļi pateicīgs par to. Es brīvi un ar
prieku dalīšos ar citiem, gluži tāpat, kā citi dalījās ar mani.
16. decembris
Nav dūmu bez uguns...
“Pašapmierinātība ir ienaidnieks biedriem ar lielu tīrības laiku. Ja mēs ilgu laiku esam pašapmierināti,
atveseļošanās process apstājas.”
Bāzes teksts, 86. lpp.
Atpazīt pašapmierinātību mūsu atveseļošanās procesā ir tas pats, kas ieraudzīt dūmus istabā. “Dūmi”
kļūst biezāki, kad samazinās mūsu sapulču apmeklējums, izsīkst kontakts ar jaunpienācējiem vai tiek
pārtrauktas attiecības ar mūsu sponsoru. Ja turpināsim būt pašapmierināti, mēs drīz vairs nespēsim
redzēt ceļu caur dūmiem, lai atrastu izeju. Tikai mūsu tūlītēja reakcija novērsīs pekles liesmas.
Mums jāiemācās atpazīt pašapmierinātības dūmus. Lai to izdarītu, NA mums ir visa nepieciešamā
palīdzība. Mums ir jāpavada laiks kopā ar citiem atkarīgajiem, kuri atveseļojas, jo viņi var ieraudzīt
mūsu pašapmierinātību, pirms mēs to ieraugām. Jaunpienācēji mums atgādinās, cik sāpīga var būt
aktīvā lietošana. Mūsu sponsors mums palīdzēs saglabāt mērķtiecību, un atveseļošanās literatūra,
kas mums vienmēr ir pa rokai, ik pa laikam palīdzēs dzēst nelielās dzirksteles. Nepārtraukta dalība
mūsu atveseļošanās procesā mums noteikti ļaus ieraudzīt dūmu vālus vēl pirms tie kļūst par elles
ugunīm.
Tikai šodien: Es pilnībā izmantošu atveseļošanās iespējas. Šodien mana dalība NA ir tikpat stipra,
kāda tā bija atveseļošanās sākumā.
17. decembris
Kalpošanas motīvi
“Visam, kas attiecas uz kalpošanas darbu NA, jābalstās uz vēlmi pēc iespējas veiksmīgāk nest vēsti
par atveseļošanos tam atkarīgajam, kurš joprojām cieš.”
Bāzes teksts, lpp. xiv
Mūsu motīvi bieži vien mums ir pārsteigums – it sevišķi atveseļošanās sākumā! Mēs esam
iemācījušies saprast savus motīvus, lūdzot, meditējot, darot Soļus un runājot ar sponsoru vai citiem
atkarīgajiem. Ir ļoti svarīgi noskaidrot motīvus, kad mums rodas īpaša vēlme kaut ko darīt vai iegūt,
lai uzzinātu, ko patiešām mēs vēlamies.
Agrīnajā atveseļošanās periodā daudzi no mums ar lielu dedzību iesaistījās kalpošanā, vēl pirms
bijām regulāri uzsākuši noskaidrot savus motīvus. Ir vajadzīgs laiks, līdz mēs apzinātos mūsu dedzības
patiesos iemeslus. Mēs, iespējams, vēlējāmies atstāt iespaidu uz citiem, parādīt savus talantus vai arī
gūt atzinību un būt nozīmīgiem. Šādas vēlmes var būt nekaitīgas, ja tās tiek izpaustas citā veidā un
citā vietā, taču NA kalpošanā tās var nodarīt nopietnus kaitējumus.
Kad mēs nolemjam kalpot NA, mēs pieņemam lēmumu palīdzēt citiem atkarīgajiem atrast un
saglabāt atveseļošanos. Mums ir rūpīgi jāpārbauda mūsu kalpošanas motīvi, atceroties, ka daudz
vieglāk ir aizbaidīt jaunpienācējus, nekā pārliecināt viņus palikt. Mēs veidojam nepievilcīgu
atveseļošanās ainu, ja “spēlējam spēles” vai uzvedamies manipulatīvi un pompozi. Tikai nesavtīgā
vēlme kalpot citiem rada atmosfēru, kas ir pievilcīga atkarīgajam, kurš joprojām cieš.
Tikai šodien: Es noskaidrošu savus patiesos kalpošanas motīvus.
18. decembris
Mūsu sapulču vēstījums
“Tas, ka ikviena no mūsu grupām koncentrējas uz vēsts nešanu, rada pastāvību; atkarīgie ar mums
var rēķināties.”
Bāzes teksts, 70. lpp.
Stāsti par mūsu piedzīvojumiem lietošanas laikā var būt smieklīgi. Atmiņas par ekscentrisko
uzvedību, lietojot, var būt uzjautrinošas. Taču tas visdrīzāk vieš neskaidrību un maldus, nekā nes vēsti
par atveseļošanos. Filozofisku Dieva koncepciju izklāsti var būt aizraujoši, un diskusijām par
pašreizējām pretrunām ir sava vieta, tomēr tie visi nav NA sapulču temati.
Kad mums riebjas sapulces, un mēs sūdzamies, ka “kāds runā ne par tēmu” vai “atkal gaužas par
dzīvi”, iespējams, norāda uz to, ka mums vajadzētu rūpīgāk analizēt to, ar ko mēs paši dalāmies
sapulču laikā.
Tas, kā mēs kļuvām tīri un kā mēs šeit atveseļojamies, pielietojot Divpadsmit Soļus, ir patiesais
atveseļošanās vēstījums. Tas ir iemesls, kā dēļ mēs visi esam atnākuši uz sapulci. Mūsu galvenais
mērķis ir nest vēsti tam atkarīgajam, kurš joprojām cieš, un tas, ar ko mēs dalāmies sapulcēs, var vai
nu vairot šos centienus, vai arī tos mazināt. Tā ir mūsu izvēle un atbildība.
Tikai šodien: Sapulces laikā es dalīšos ar savu atveseļošanās pieredzi.
19. decembris
Kad vārdi sakrīt ar darbiem
“Vārdiem nav nekādas nozīmes, ja mēs tos neapliecinām ar darbiem.”
Bāzes teksts, 61. lpp.
Divpadsmitais Solis atgādina “pielietot šos principus visās mūsu lietās”, un NA mēs redzam šīs
rekomendācijas piemērus dzīvē. Pieredzējušie biedri, kurus, šķiet, apņem miera aura, uzskatāmi
parāda tos ieguvumus, ko dod šīs vienkāršās gudrības pielietošana dzīvē.
Lai gūtu atlīdzību no Divpadsmitā Soļa, ir svarīgi, lai mēs pielietotu atveseļošanās garīgos principus
arī tad, kad neviens to neredz. Ja mēs runājam par atveseļošanos sapulcēs, bet turpinām dzīvot
tāpat, kā to darījām aktīvajā atkarībā, mūsu biedriem var rasties aizdomas, ka mēs tikai citējam
saukļus.
Tas, ko mēs nododam jaunākajiem biedriem, vairāk izriet no tā, kā mēs dzīvojam, nevis no tā, ko mēs
runājam. Ja mēs kādam iesakām “paļauties”, paši nepiedzīvojuši Trešā Soļa brīnumu, tad, visticamāk,
šī vēsts nesasniegs jaunpienācēju, kuram tā ir paredzēta. No otras puses, ja mūsu “vārdi sakrīt ar
darbiem”, un mēs dalāmies savā patiesajā atveseļošanās pieredzē, mūs vēsts nenoliedzami būs
acīmredzama visiem.
Tikai šodien: Es pielietošu atveseļošanās principus, pat ja neviens par to neuzzinās.
20. decembris
Pārvarot apsēstību ar sevi
“Dzīvojot ar Soļiem, mēs sākam atlaist apsēstību ar sevi.”
Bāzes teksts, 100. lpp.
Daudzi no mums ieradās programmā pārliecināti, ka mūsu jūtas, vēlmes un vajadzības ir ļoti svarīgas
citiem. Mēs visu mūžu uzvedāmies egocentriski un uzskatījām, ka tas ir vienīgais veids, kā dzīvot.
Šis egocentrisms nezūd tikai tāpēc, ka mēs pārtraucam lietot narkotikas. Apmeklējot savu pirmo
sapulci, mēs, iespējams, esam pārliecināti, ka visi telpā klātesošie mūs vēro, novērtē un nosoda. Mēs
varam iedomāties, ka sponsoram ir jābūt gatavam mūs uzklausīt, kad vien mēs to vēlamies. Viņš
savukārt var mums korekti norādīt, ka pasaule negriežas ap mums. Jo vairāk mēs uzstājam, lai
pasaule grieztos ap mums, jo mazāk apmierināti mēs būsim ar saviem draugiem, sponsoru un visu
pārējo.
Brīvību no apsēstības var iegūt, vairāk koncentrējoties uz citu cilvēku vajadzībām, nekā uz savējām.
Ja citiem ir problēmas, mēs varam piedāvāt palīdzību. Ja jaunpienācējiem ir nepieciešams nokļūt uz
sapulci, mēs varam viņus aizvest. Ja mūsu draugi jūtas vientuļi, mēs varam pavadīt laiku kopā ar
viņiem. Ja mēs jūtamies nemīlēti vai ignorēti, mēs varam piedāvāt nepieciešamo mīlestību un
uzmanību kādam citam. Dodot, mēs iegūstam daudz vairāk – tas ir solījums, kuram mēs varam ticēt.
Tikai šodien: Es dalīšos savā pasaulē ar citiem, zinot, ka viņi ir tikpat svarīgi kā es. Es lološu savu
garīgumu, domājot ne tikai par sevi.
21. decembris
Pārmaiņas un pieņemšana
“Brīvība mainīties, šķiet, nāk pēc sevis pieņemšanas.”
Bāzes teksts, 56. lpp.
Bailes un noliegums ir pretstati pieņemšanai. Neviens no mums, pat savās acīs, nav ideāls. Mums
visiem ir noteiktas rakstura iezīmes, kuras mēs vēlētos mainīt, ja būtu tāda iespēja. Reizēm mēs
jūtamies nomākti, domājot par to, cik tālu esam no saviem ideāliem. Šāda nomāktība rada bailes, ka
mums nav izredžu kļūt par tādiem cilvēkiem, kādi vēlētos būt. Tieši tad sāk darboties mūsu
nolieguma aizsardzības mehānisms, kas noved pretējā galējībā – mēs sev sakām, ka mums nekas sevī
nav jāmaina un ne par ko nav jāuztraucas. Neviena no šīm galējībām mums nedod brīvību mainīties.
Taču mēs varam to iegūt, strādājot ar Divpadsmit Soļiem, neatkarīgi no tā, cik ilgu laiku esam
programmā. Atzīstot savu bezspēcību un dzīves nevadāmību, mēs atbrīvojamies no meliem, kas
apgalvo, ka mums nav jāmainās. Nonākot pie ticības, ka Spēks, kas ir varenāks par mums, var
palīdzēt, mēs zaudējam bailes, ka esam tik sabojāti, ka neko nav iespējams labot. Mēs sākam ticēt,
ka varam mainīties. Mēs paļaujamies uz Dieva, kā Viņu saprotam, gādību un gūstam spēku, kas ir
nepieciešams, lai veiktu rūpīgu un patiesu sevis inventarizāciju. Mēs atzīstam Dievam, sev un kādam
citam cilvēkam to, ko esam uzzinājuši. Mēs pieņemam gan savas labās, gan sliktās īpašības. Līdz ar šo
pieņemšanu mēs iegūstam brīvību mainīties.
Tikai šodien: Es vēlos mainīties. Strādājot ar Soļiem, es atbrīvošos no bailēm un nolieguma un iegūšu
pārmaiņām nepieciešamo sevis pieņemšanu.
22. decembris
Jauns dzīves veids
“Kad beigu beigās attopamies, ka vairs nespējam funkcionēt kā cilvēciskas būtnes ne ar, ne bez
narkotikām, mēs visi saskaramies ar vienu un to pašu dilemmu. Kas tad mums vēl atlicis? Šķiet, ir
tikai divas alternatīvas: vai nu turpināt, cik labi vien protam, virzīties uz rūgtajām beigām – cietumu,
slimnīcu vai nāvi, vai arī atrast jaunu veidu, kā dzīvot.”
Bāzes teksts, 90. lpp.
Kas bija vissliktākais aktīvajā lietošanā? Nomirt kādu dienu no savas slimības daudziem no mums
nelikās pats sliktākais variants. Sliktākais bija lēnā nāve, ko piedzīvojām katru dienu un mūsu dzīves
nebeidzamā bezjēdzība. Mēs jutāmies kā staigājoši rēgi, nevis kā dzīvespriecīgas un mīlošas būtnes.
Atveseļošanās laikā mēs esam sapratuši, ka mūsu eksistencei ir savs iemesls – mīlēt sevi un mīlēt
citus. Strādājot ar Divpadsmit Soļiem, mēs esam iemācījušies pieņemt sevi, un ar šo pieņemšanu
esam ieguvuši pašcieņu. Mēs esam sapratuši, ka viss, ko mēs darām, ietekmē citus – mēs esam daļa
no apkārtējo dzīves un viņi ir daļa no mūsējās. Mēs esam sākuši uzticēties citiem cilvēkiem un
pieņemt savu atbildību pret viņiem.
Atveseļojoties, mēs esam atgriezušies dzīvē. Mēs dzīvojam, veidojot citu cilvēku labklājību un,
pateicoties Desmitajam, Vienpadsmitajam un Divpadsmitajam Solim, cenšamies to katru dienu
paveikt pēc iespējas labāk. Dienas, kad dzīvojam kā rēgi, ir pagājušas, taču tās var atgriezties, ja vien
mēs neturpināsim izturēties veselīgi, mīloši un atbildīgi pret savu un apkārtējo cilvēku dzīvēm.
Tikai šodien: Es esmu atradis jaunu dzīves veidu. Šodien es centīšos ar mīlestību kalpot citiem un
mīlēt sevi.
23. decembris
Jaunās idejas
“Mēs pārvērtējam mūsu vecos priekšstatus, lai varētu iepazīties ar jauniem priekšstatiem, kuri ved
mūs uz jaunu dzīves ceļu.”
Bāzes teksts, 97. lpp.
Nav viegli mācīties dzīvot no jauna. Dažreiz, kad tas kļūst īpaši grūti, mums rodas kārdinājums iet pa
mazāko pretestības ceļu un atkal balstīties uz mūsu vecajām idejām. Mēs aizmirstam, ka tās mūs
gandrīz nogalināja. Mums ir jāatver prāts svaigām idejām, lai dzīvotu pa jaunam.
Strādāt ar Soļiem, apmeklēt sapulces, dalīties ar citiem, uzticēties sponsoram – šie ieteikumi var
saskarties ar mūsu pretestību, pat dumpīgumu. NA programma prasa piepūli, taču katrs tās Solis mūs
tuvina tam, lai mēs kļūtu par tādiem cilvēkiem, kādi patiesi vēlamies būt. Mēs vēlamies mainīties,
augt un kļūt labāki, nekā esam šodien. Lai to izdarītu, mēs atbrīvojamies no aizspriedumiem,
izmēģinām jaunās idejas, kuras esam ieguvuši NA, un mācāmies dzīvot no jauna.
Tikai šodien: Es atbrīvošos no aizspriedumiem un mācīšos dzīvot no jauna.
24. decembris
Grupa
“Arī mūsu personīgās atveseļošanās programmas Divpadsmitais Solis runā par vēsts nešanu tam
atkarīgajam, kurš joprojām cieš... Grupa ir visiedarbīgākais vēsts nešanas līdzeklis.”
Bāzes teksts, 70.-71. lpp.
Pirmo reizi ierodoties Anonīmo Narkomānu sapulcē, mēs sastopamies ar atkarīgajiem, kuri
atveseļojas. Mēs zinām, ka viņi ir atkarīgie, jo viņi runā par to pašu pieredzi un jūtām, kādas ir bijušas
mums. Mēs zinām, ka viņi atveseļojas, un, pateicoties pazemībai, ir ieguvuši kaut ko, ko mēs paši
vēlētos iegūt. Mēs jūtam cerību, kad citi narkomāni sapulcēs dalās savā atveseļošanās pieredzē.
Mūs piesaista atveseļošanās atmosfēra, un tā rada vēlmi atgriezties. Šī atmosfēra rodas, pateicoties
grupas dalībnieku kopējam darbam. Mēs cenšamies to uzlabot, sagatavojot sapulču telpas, sveicot
jaunpienācējus un tērzējot ar citiem atkarīgajiem pēc sapulces beigām. Šāda rīcība padara mūsu
sapulces pievilcīgas un palīdz mūsu grupām dalīties atveseļošanās pieredzē.
Dalīšanās pieredze ir viens no veidiem, kā mēs palīdzam viens otram, un bieži vien tas ir pamats
mūsu piederības sajūtai. Mēs identificējamies ar citiem un tieši tādēļ uzticamies viņu cerības
vēstījumam. Daudzi no mums nebūtu palikuši Anonīmajos Narkomānos bez šīs cerības un piederības
sajūtas. Daloties grupas sapulcēs, mēs uzturam savu personīgo atveseļošanos, vienlaikus palīdzot
citiem.
Tikai šodien: Es palīdzēšu citam grupas biedram un dalīšos ar savu atveseļošanās pieredzi.
25. decembris
Anonimitāte un patvaļa
“Dzīšanās pēc personīga labuma... kas pagātnē mums nesusi tik daudz sāpju, atkrīt, kad ievērojam
anonimitātes principu.”
Bāzes teksts, 79. lpp.
Pats par sevi vārds “anonimitāte” tiek skaidrots kā “bez nosaukuma”, taču NA programmā jēdzienā
“anonimitāte” ir ietverts daudz dziļāks princips – nesavtība. Atzīstot savas dzīves nevadāmību, mēs
attālināmies no patvaļas un speram pirmo soli pretī nesavtībai. Jo mazāk mēs cenšamies dzīvot
saskaņā ar mūsu vēlmēm, jo vairāk mēs iegūstam spēku un vadību, kuru mums tik ļoti pietrūka.
Taču nesavtības princips dod daudz vairāk, nekā tikai iespēju justies labi – tas mums palīdz dzīvot
labāk. Mūsu priekšstati par to, kā šai pasaulei vajadzētu būt iekārtotai, zaudē savu nozīmi, un mēs
pārtraucam uzspiest savu gribu visiem un visam. Un tad, kad mēs atsakāmies no pretenzijām uz to,
ka “visu zinām” un sākam respektēt citu cilvēku pieredzes vērtību, mēs sākam izturēties pret viņiem
ar cieņu. Citu cilvēku intereses mums kļūst tikpat svarīgas kā mūsu pašu, un mēs sākam domāt par
to, kas ir vislabāk grupai, nevis tikai par to, kas ir vislabāk mums. Mēs sākam dzīvot daudz plašāku
dzīvi, kurā ir kas vairāk par mūsu vārdu un mums pašiem – mēs sākam dzīvot saskaņā ar
anonimitātes principu.
Tikai šodien: Dievs, lūdzu, atbrīvo mani no patvaļas. Palīdzi man saprast anonimitātes principu un
dzīvot nesavtīgi.
26. decembris
Spēks, kurš mūs nekad nepievils
“Mācoties paļauties uz šo Spēku, mēs sākam pārvarēt bailes no dzīves.”
Bāzes teksts, 26. lpp.
Mēs esam cilvēki, kas bija pieraduši “visas olas likt vienā grozā”. Daudziem no mums bija viena
iemīļotā narkotika. Mēs katru dienu pilnībā paļāvāmies uz to, lai padarītu mūsu dzīvi panesamu. Mēs
bez ierunām bijām uzticīgi šai narkotikai. Un tad, pēkšņi, tā mūs pievīla. Mūs nodeva vienīgā lieta, no
kuras mēs bijām atkarīgi, un šī nodevība padarīja mūs bezpalīdzīgus.
Tagad, kad mēs “tik tikko atvilkāmies” līdz Anonīmajiem Narkomāniem, mums var rasties
kārdinājums paļauties uz citiem cilvēkiem, lai viņi apmierinātu mūsu vajadzības. Mēs to varam gaidīt
no sava sponsora, mīļākā vai labākā drauga. Taču atkarība no citiem cilvēkiem ir riskants pasākums.
Cilvēki nav perfekti. Viņi var būt atvaļinājumā, gulēt vai būt vienkārši sliktā garastāvoklī tieši tad, kad
tie mums ir vajadzīgi.
Mūsu atkarībai ir jābalstās uz Spēku, kas ir varenāks par mums pašiem. Nekādas cilvēciskās piepūles
nespēs atjaunot mūsu veselo saprātu, neparūpēsies par mūsu dzīvi un gribu vai bez ierunām būs
pieejamas un mīlošas ikreiz, kad mums tas ir nepieciešams. Mēs paļaujamies uz Dievu, kā mēs Viņu
saprotam, jo tikai šis Spēks mūs nekad nepievils.
Tikai šodien: Es uzticēšos Spēkam, kas ir varenāks par mani, jo tikai šis Spēks mani nekad nepievils.
27. decembris
Dievs var atjaunot mūsu veselo saprātu
“Nonākšana pie ticības atjauno mūsu veselo saprātu. Šī ticība dod mums spēku rīkoties.”
Bāzes teksts, 26. lpp.
Tagad, kad mēs beidzot esam atzinuši savu neprātu un ieraudzījuši piemērus visās tā izpausmēs,
mums var rasties kārdinājums domāt, ka esam nolemti šādai rīcībai līdz mūža galam. Gluži tāpat kā
aktīvajā lietošanas laikā mēs domājām, ka nekad nepaliksim tīri, tagad mēs varam uzskatīt, ka iespēja
atgriezt veselo saprātu ir bezcerīga.
Taču tā nav! Mēs zinām, ka tikām atbrīvoti no aktīvas lietošanas, pateicoties mīlošā Dieva žēlastībai.
Ja Augstākais Spēks var paveikt tādu brīnumu, kā atbrīvot mūs no apsēstības lietot narkotikas, tad
noteikti šis Spēks var mazināt mūsu neprātu visās tā izpausmēs.
Ja mēs par to šaubāmies, mums atliek tikai padomāt par tā veselā saprāta daļu, kas jau ir atgriezusies
mūsu dzīvē. Varbūt mēs bijām aizrāvušies ar naudas aizņemšanos, taču, pateicoties veselajam
saprātam, mēs atzīstam savu bezspēcību un pārstājam to darīt. Varbūt mēs jutāmies vientuļi un
vēlējamies apmeklēt vecos draugus, kuri lieto. Tā vietā apmeklēt mūsu sponsoru ir saprātīga rīcība.
Piedzīvojot veselā saprāta mirkļus un atveseļojoties, mūsu atkarības neprāts paliek pagātnē. Mūsu
ticība Spēkam, kas ir varenāks par mums, aug, kad sākam apzināties, ka mūsu neprāts atkāpjas šī
Spēka priekšā.
Tikai šodien: Es pateicos Dievam, kā es Viņu saprotu, par katru saprātīgu rīcību manā dzīvē, jo zinu,
ka tās ir veselā saprāta atgriešanās pazīmes.
28. decembris
Depresija
“Mēs vairs necīnāmies ar bailēm, dusmām, vainas apziņu, sevis žēlošanu vai depresiju.”
Bāzes teksts, 28. lpp.
Būdami atkarīgie, daudzi no mums laiku pa laikam piedzīvo depresiju. Kad jūtamies nomākti, mums
var rasties kārdinājums izolēties. Taču, ja to darām, mūsu depresija var pārvērsties izmisumā. Mēs
nevaram atļauties, lai šis stāvoklis mūs atkal noved pie lietošanas.
Tā vietā mēs cenšamies koncentrēties uz ikdienas lietām. Par prioritāti mēs izvirzām sapulču
apmeklējumu un kontaktu ar mūsu sponsoru. Daloties ar citiem savās jūtās, mēs saprotam, ka
neesam vienīgie, kurus nomāc depresija atveseļošanās laikā. Darbs ar jaunpienācēju var darīt
brīnumus mūsu garastāvoklim. Un, pats galvenais, lūgšana un meditācija mums var palīdzēt gūt
spēku, kas nepieciešams, lai pārdzīvotu šo laiku.
Mēs praktizējam pieņemšanu un atceramies, ka tādas sajūtas kā depresija jebkurā gadījumā ar laiku
pāriet. Tā vietā, lai cīnītos ar savām jūtām, mēs tās pieņemam un lūdzam spēku tās pārdzīvot.
Tikai šodien: Es pieņemu, ka mans depresīvais stāvoklis nebūs mūžīgs. Es atklāti runāšu par savām
jūtām ar savu sponsoru vai kādu citu cilvēku, kurš mani saprot.
29. decembris
Viedoklis no malas
“Kad kāds norāda uz kādu mūsu trūkumiem, mūsu pirmā reakcija var būt aizstāvēšanās... Ja gribam
būt patiesi brīvi, mums rūpīgi jāpievērš uzmanība citu atkarīgo norādēm.”
Bāzes teksts, 38. lpp.
Kādā mūsu atveseļošanās brīdī mēs nonākam pie pārsteidzošas atziņas, ka tas, kā mēs sevi redzam,
var atšķirties no tā, kā citi mūs redz. Mēs, iespējams, neesam ne tik slikti, labi, skaisti vai neglīti, kā
domājam – mēs vienkārši neredzam sevi no malas, lai patiešām to varētu pateikt droši. Šādā brīdi
mums noder mūsu programmas draugi, kuri mums ir pietiekami tuvi, lai dalītos ar savu viedokli par
mums. Viņi stāsta par tām labajām īpašībām, kuras mēs varbūt neredzam, un arī trūkumiem, kurus
neesam spējīgi ieraudzīt.
Mums var rasties aizsargreakcija uz šādu “palīdzību” – un dažos gadījumos mums ir taisnība. Taču
pat dzēlīgākās piezīmes par mūsu iespējamiem trūkumiem var izgaismot tos atveseļošanās aspektus,
kurus mēs paši nevaram ieraudzīt. Mēs nevaram atļauties ignorēt šādas piezīmes, neatkarīgi no
tā, kurš un ar kādu nolūku tās izteiktu.
Mums nav jāgaida, kamēr citi spontāni izsaka savu viedokli par mums. Esot kopā ar sponsoru vai
citiem NA biedriem, kuriem uzticamies, mēs varam spert pirmo soli un lūgt viņus dalīties, kā viņi redz
tās mūsu dzīves jomas, kuras mēs paši objektīvi neesam spējīgi ieraudzīt. Mēs vēlamies plašāku savas
dzīves redzējumu, ne tikai savējo, un mēs varam tādu iegūt, uzklausot citu cilvēku viedokli.
Tikai šodien: Es centīšos sevi ieraudzīt tādu, kāds es patiesībā esmu. Es paskatīšos uz sevi no citu
cilvēku skatu punkta, ieklausoties, ko viņi saka par mani.
30. decembris
Lūgšanas un rīcība
“Šī izaugsme ir lūgšanu un rīcības, nevis vēlēšanās rezultāts.”
Bāzes teksts, 38. lpp.
Dažkārt šķiet, ka mūsu atveseļošanās notiek pārāk lēni. Mēs atkal strādājam ar Soļiem, cīnāmies ar
vecām problēmām un dienu pēc dienas strādājam ar tām pašām nepatīkamajām sajūtām. Mēs
vēlētos, lai atveseļošanās notiktu nedaudz ātrāk, un mēs varētu rast kaut kādu atvieglojumu!
Taču vienkārši vēlēties ir par maz – šī programma nestrādā pēc burvju nūjiņas mājiena. Ja ar
vēlēšanās palīdzību varētu izārstēt atkarību, mēs visi jau sen būtu veseli! Lūgšanas un rīcība ir tas, kas
patiešām sniedz atvieglojumu atveseļošanās procesā.
Anonīmie Narkomāni ir palīdzējuši ļoti daudziem atkarīgajiem, jo tā ir rūpīgi izstrādāta lūgšanu un
rīcības programma. Darbības, kuras mēs veicam katrā no Soļiem, dod rezultātus katrā mūsu dzīves
jomā, un lūgšanas uztur mūsu saikni ar Augstāko Spēku. Abi šie procesi veido pamatu mūsu
atveseļošanās procesam.
Tikai šodien: Mana atveseļošanās ir pārāk dārga, lai es to tikai vēlētos. Šodien ir laba diena lūgšanām
un rīcībai.
31. decembris
Kalpošana
“Palīdzības sniegšana citiem atkarīgajiem ir tikai kalpošanas sākums.”
Bāzes teksts, 61. lpp.
Mēs atveseļojamies. Dzīvojot programmā, savā dzīvē mēs esam sasnieguši zināmu stabilitāti. Mūsu
ticība Augstākajam Spēkam ir augusi. Mūsu katra individuālā garīgā atmoda pamazām progresē. Un
ko tagad? Vai tagad mēs vienkārši sēžam un mierīgi to izbaudām? Protams, ka nē. Mēs atrodam
veidu, kā kalpot.
Sākotnēji mēs varam domāt par kalpošanu tikai saistībā ar vietējo kalpošanas komiteju darbu vai
kādas vakances ieņemšanu tajā, taču kalpošanas jēdziens ir daudz plašāks par šo izpratni. Patiesībā
mēs varam atrast iespējas kalpot gandrīz katrā mūsu dzīves jomā. Mūsu darbs ir kalpošanas veids
sabiedrībai neatkarīgi no mūsu nodarbošanās. Darbs, ko mēs veicam savās mājās, kalpo mūsu
ģimenēm. Iespējams, ka savās kopienās mēs veicam kādu brīvprātīgu pienākumu.
Kalpošana var darīt brīnumus mūsu dzīvē! Ja mēs par to šaubāmies, tad varam vienkārši iedomāties,
kāda būtu pasaule, ja neviens no mums nepalīdzētu citiem. Mūsu darbs kalpo cilvēcei. Vēsts, kuru
mēs nesam, sniedzas tālu aiz mūsu sapulču telpām, ietekmējot visu, ko mēs darām.
Tikai šodien: Es meklēšu kalpošanas iespējas visā, ko daru.
